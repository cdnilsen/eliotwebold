1.1 Kah n$nih kesukodtash wussittumwaenúog nanawunnumwehetti, na mo mahshogquodt ohkeit, & howae Betheleheme Judeae wosketomp, au nónꝏ̄sohsinneat ut ohkit Moah, nagum, kah ummittamwussoh, kah neesꝏ̄oh wunnaumonuh
1.2 Kah ꝏ̄wesuonk noh wosketomp Elimelek, & ꝏ̄wesuonk ummittamwussoh Naomi, kah ussꝏ̄wesuoh neesꝏ̄oh wunnaumonuh Mahlon kah Chilion, Ephrathitsog wutch Bethlehem-judah, kah peyaog wutohkit Moab, kah na wutaiyineau.
1.3 Kah Elimelech Naomi wessukeh nuppꝏ̄, kah noh mo nukkonau, kah neesꝏ̄oh wunnaumonuh.
1.4 Kah nag ummittamwussuog Moabe mittamwussisoh, pasuk ussowesu Orphah, onkatog ussowesu Ruth, kah na wuttaiinneau papaume piogque kodtumwae.
1.5 Kah Mahlon & Chilion wonk nuppꝏ̄og naneeswe, kah mittamwos séqunneau wutch neesꝏ̄oh wunnaumonuh, kah wessukeh.
1.6 Neit nepau weeche wushúmoh, onk woh qushkeu wutch ohkit Moab, newutche nꝏ̄tam, ut ohkit Moab, Jehovah natauwáheau ummissinninneumoh, wuttinumauoh petukqunnunk.
1.7 Newajeh sohhog wutch ayeuonganit ne apeup, kah neese wushimoh weeche, kah nag moncheog mayut, qushkenat en ohkit Judah.
1.8 Kah Naomi unnau neesꝏ̄oh wushumoh, monchek naneeswe qushkek en kokasꝏ̄ wekit: Jehovah kꝏ̄womoausue néhikꝏ̄k, neanheógkup napukeg kah nen.
1.9 Jehovah aninnumungkꝏ̄k, onk woh kummiskomumwꝏ̄ anwósinóonk naneeswe wekit wessukeh. Neit nah wutchipwuttꝏ̄nápo, kah nag mishontꝏ̄wáe mauog.
1.10 Kah wuttinóuh, wunnamuhkut kꝏ̄weeche qushkemunnumun, en kummissinninneumut.
1.11 Kah Naomi nꝏ̄wau, qushkek wonk nuttaunog, tohwutch weechaéóg? sun wonk nꝏ̄namoni ut nutôontomukqut, onk woh nag kasukóꝏ̄óog?
1.12 Qushkek wonk nuttaunog, monchek, newutche nuppápaquañu kechisquaesu, woh nꝏ̄wásukiinneat, nꝏ̄wáon nuttannóus, ꝏ̄wasukiean wonk yeu nohkog, kah wonk wunnaumoniéan.
1.13 Nag woh kuppahheoóog, nô pajeh ukkesukkinneaóont? nag woh kuppahheoôóg wutch ꝏ̄wessukkiinneat? matchaog, nuttaunog: newutche mꝏ̄cheke neuantam wutche kenaau, newutche wunnutcheg Jehovah nutayeuuhkonittue sohweetunkqun.
1.14 Kah wonk mishontꝏ̄wae mauog: kah Orpah chipwuttꝏ̄napwau wasenumoncheh, qut Ruth ummꝏ̄sogquehtauoh.
1.15 Kah nꝏ̄wau, kusseh, kénumwi qushkei en ummissinninneumut, kah en ummanittꝏ̄mut, ken qushkee asuhkau kénum.
1.16 Kah Ruth nꝏ̄wau, ahque nanompassumeh kenukkonununat, qushkenat wutch kutasukauunonat: newutche uttoh aóan nen nuttom, kah uttoh kaéan nen nukkouin, kummissinninnúmog pish nummissinninnúmog, kah kum-Manittꝏ̄m num-Manittꝏ̄m.
1.17 Uttoh adt nuppꝏ̄an nen nuttit nuppun, kah ne nuttit posekinnittean, Lord ne unnéhitch, kah wonk mꝏ̄cheke, ne teaguas qut webe nuppꝏ̄onk chachaubenukqueog.
1.18 Nag* ummenuhke unnanumukquoh kꝏ̄weechaush, neit wutahque kenꝏ̄nuh.
1.19 Neit nag neeshauog nô pajeh peyonaóont Bethlehem: kah n$nih, paáhettit Bethlehem: wame otan wohkouémꝏ̄ papaume nagoh, kah nꝏ̄waog, yeuoh Naomi?
1.20 Kah nah wuttinuh, ahque ussoweneg Naomi, ussoweneg Marah, newutche wame Masugkenuk nꝏ̄wesogkenéhuk.
1.21 Numwameechume sohhamup, kah Jehovah wonk nuppasꝏ̄k mehcheu, tohwutch neit ussoweséog Naomi, Jehovah nutayeuuhkonittue wauwaósit, kah wame Masugkenuk nutohquanittamik?
1.22 Nemehkuh Naomi qushkeu, kah Ruthoh wushimoh weeche, noh um-Moabit, neg quashkecheg wutch Moabbée ohkit: kah peyaog Bethlehem nꝏ̄che kepenumuk barlyhash.
2.1 Kah Naomi wessukeh wuttinnunkumauoh mishenaétuen, wutch wutteáteashiyeuonk Elimelech, kah ussowenau Boaz.
2.2 Kah Ruth um-Moabit unnau Naomioh, onti ohteuhkonit, kah mukkuppasquadti asuhkaue noh kodtumonteanumit. Kah wuttinuh, monchish nuttaunes.
2.3 Kah noh monchu, kah peyau, kah asuhkaue mukkuppasquauau kepenumwaénúh, kah nnih, miskom chippe ohteuk ne wadtaumaik Boaz, neh wuttinnunkumópoh Elimelech.
2.4 Kah kusseh Boaz wꝏ̄m Bethlehem, kah unnau kepenumwaénúh, Jéhovah wetomukꝏ̄k, kah nag nampꝏ̄hamwog, Jehovah wunnanumukqush.
2.5 Neit Boaz unnau wuttinneumoh noh nanawunont kepenumwaénúh, howan yeuh wutushquomoh?
2.6 Kah wuttinneumun noh nanawunont kepenumwaenúh, nampꝏ̄ham kah nꝏ̄wau, noh Moabitseh squau, neh weeche qushkꝏ̄moncheh Naomi, wutch Moabe ohkeit.
2.7 Kah nꝏ̄wau, kꝏ̄wehquetumoush mukkuppasquadti, kah mukkinnumutti asuhkaue kepenumwenúog, ut kenugke sheavsash: neit peyau, kah mukkupashquau wutch mohtompanáe kah yeu pajeh, webe ogguhse appu wetuómut.
2.8 Neit Boaz unnau Ruthoh sun mat kenꝏ̄tamꝏ̄ nuttaunes, uhkon onkatoganit ohteuhkonit mukkupashquonat, asuh ahque yeu wutch monchish, qut yeu apsh kishke nuttinneume mittumwussissog.
2.9 Kuskesukquash ohtaj ohteuhkonit, nish kepenumohetticheh, kah nag ásuhkau: sunnummatta nummeechumuhkonoh wuskenuog matta kummussunukkꝏ̄unaóont? kah kuhkuttꝏ̄nan, aush wishquadt, kah wuttattash ne wuskenuok sokenumóhettit.
2.10 Neit penushadtam wuskesuk, kah nauwae[u] en ohkeit, kah wuttinuh tohwutch namehteau kitteamoñteanittuonk ut kuskesukqut, woh kꝏ̄wahinneat, nen penꝏ̄wohteayeán.
2.11 Kah Boaz nampꝏ̄ham káh wuttinuh, papannuppe nꝏ̄wahteauwahit wamene a[u]headt waseenumadt wutúhshit adt nuppuk kasuk: kah uttoh ane nukkonadt kꝏ̄sh & kokas, kah ohke ne adt neeke[an], kah kuppeam missinninnuut n[e]g-matta negonne wáheoádcheg.
2.12 Jehovah onkquatontaj kutanakausuonk, kah pakodcheo[n]kquatunk aninnumauununáj nashpe Jehovah ummanittꝏ̄moh Israel, agwe ummequnit noh nonche pabuhtanumadt.
2.13 Neit noh nꝏ̄wau namehteauutti womonittuonk ut anaquabean nussontimom, newutche kꝏ̄wekontamwahe, kah kꝏ̄womoansue$kenꝏ̄n kittinneum, tohkonogqué mat neaneunkqussen pasuk mittamwossisse kittinneum.
2.14 Kah Boaz wuttinuh meetsehettit yeu peyaush, kah meech petukqunnunk, kah quogkinsh kukkodchuhkiꝏ̄m ut vinegerut kah appu kishke kepenumweenuut, kah wutassámuh appuminneanash, kah noh meetseup kah wamepꝏ̄p, kah squehteam.
2.15 Kah neepáuit en ummukkupásquonat Boaz annꝏ̄nau ꝏ̄skeneumoh, nꝏ̄wau, mukkupashquaj ut kenugke sheavsehtu, kah ahque akodjheuk.
2.16 Kah unnantamwe penuhteágk nô nequttenutchanash wutche noh, kah nish sequnnumok onk woh nash ummukupashquonash kah ahque áushkomꝏ̄k.
2.17 Neit mukkupasquau ut ohteakónit nô pajeh wunnonkkꝏ̄ꝏ̄ꝏ̄k, kah uppoghamunash nish magkuppashquajeh kah ne papaume Barlie Ephah.
2.18 Kah wunnemunnumunash, kah au otanat: kah wasenumoncheh naumwoh ne magkuppasquadt: kah paudtau wuttinnumauonash nish wadchanukish mahche wamepwut.
2.19 Kah wasenumoncheh unnuk, ut$tohkꝏ̄ch mukkupashquon yeu kesukok? kah uttoh kuttit anákausin? wunnanumunaj noh waanumukquean, kah ummishamáuonuh wasenumoncheh, neh adt anakausitcheh, kah nꝏ̄wau, wosketomp noh ádt anakauséh yeu kesukok ussowenau Boaz.
2.20 Kah Naomi unnau wushinoh, noh wunanumukqutch Jehovah noh matta ahque womonunk pamontamunitcheh, kah nápinitcheh, kah Naomi wuttinuh, wosketomp kuppaswauwômukqun, pasuk noh nahohtoe kuttinnunkumouh.
2.21 Káh Ruth um-Moabites nꝏ̄wau, wonk nuttinunk, pish kuppaswuh[k]au nꝏ̄skeneumog, nô pajeh nummahche kepenumunkqunnaoont.
2.22 Kah Naomi unnau Ruth wushimoh, ne wunnegen, nuttaunes kꝏ̄weechauonat ummaidumoh, w[ô]h mo kenogskunkꝏ̄og ut woh toh ohteakonit.
2.23 Nemehkuh pasꝏ̄sukauau ummaidumoh Boaz mukkupasquonat, ut mahche barlie kepenumunat, kah wheate kepenumunat, kah weetomau waseenumoncheh.
3.1 NEit Naómi wasenumoncheh unnuk, nuttaunes, sunnummatta woh kenátinneahamáuunꝏ̄ anwohsinoonk, onk woh kꝏ̄ni?
3.2 Kah yeuyeu sunnummatta Boaz kittinnunkumoun, n[ô] mo weetomadt ummaidumoh? kusseh, tꝏ̄wehuminneau barly yeu nohkog ut ahhuttannuppoghamuk.
3.3 Newutche kutchessum kuhhog, kah wu[n]hogkꝏ̄unash, kah wꝏ̄msish en ahhuttannuppoghamuk: qut ahque wahteauwáh kuhhog wosketomp, nó pajeh meetsinneat kah wuttattamuna[e]t.
3.4 Kah pish nnih sepsuk, kuhkinneasish uttoh kâit, kah petutteash, kah woshwunush wusseetash, kah ne seepsish, kah noh pish kuttinuk toh woh asean.
3.5 Kah wuttinuh, wame ne ásean, pish nutussen.
3.6 Kah wꝏ̄msu en ahhuttannuppoghamuk, kah wutussen wame, ne wasenumoncheh anukquit.
3.7 Kah Boaz mahche metsit kah wuttattog, kah wuttah wekontamꝏ̄mꝏ̄uk, sepsin kishke nomungquag weatchimineash: kah keme peyau, kah ꝏ̄woshwunnumauoh wussetash kah sepsin.
3.8 Kah nnih nôadtipukok, wosketomp wabesu, quinnuppu: kah kusse mittamwossis sepsin wussetut.
3.9 Kah nꝏ̄wau howan ken? kah noh nampꝏ̄ham, nen Ruth kittinneum, newutche puttogkꝏ̄ kittinneum, newutche ken kuppasꝏ̄tauwamsh.
3.10 Kah nꝏ̄wau, wunnanumukqush Jehovah nuttaunes, newutche kummꝏ̄cheke womoausúaéneheh maumachish, onk na wuske, newutche matta kutásukauoh wuskenuog: uttoh an matchetuog asuh weenauwetuog.
3.11 Kah yeuyeu nuttaunes, ahque wabesish kittinhennon wame kodtantaman, newutche wame keitotan nummissinninnúmog wahteauog, ken wunneetupanatamwe mittamwossis.
3.12 Kah yeuyeu, wunnomwayeuonk, nen kuppasꝏ̄tauwamsh, qut nná wutinnonkumóin paswe onk nen.
3.13 Yeu apsh yeu nohkog, kah pish n$nih, mohtompog, noh unnéhikquean ne unnonkumꝏ̄ ahusseet, ne naj, usseitch unnonkumau wutusséonk, qut matta unnehikkꝏ̄an unnonkumau ne [á]husset unnonkumau, Jehovah neane pomontog sepsish nô pajeh mohtompanit.
3.14 Kah seepsinwoh wusseetut pajeh mohtompanit: kah omohku ash nanóuttúhhetteg, kah nꝏ̄wau, ahque wahteauunach mittumwossis petutteau ahhut tannuppoghamuk.
3.15 Wonk nꝏ̄wau, paudtaush kommonak, ne agquean, kah wunninsh, kah wâninuk, nequtta tahshe barly quttuhhum, kah upponamauon, kah au otanat.
3.16 Kah páaonont wasenumoncheh, nꝏ̄wau, howan ken nuttaunes, kah wuttinnon wame ne wosketomp anheont.
3.17 Kah nꝏ̄wau, yeush nequtta tahshe quttuhwhosi[k]ish barlyhash nuttinnumunkqunash, newutche nuttinuk, ahque mehchuaush wasenumat.
3.18 Neit nꝏ̄wau, chequnapsh nuttaunes, nô pajeh kꝏ̄wahteaunat uttoh aunak, newutche wosketomp matta anwósinꝏ̄, nô pajeh kesteauunat teag, yeu kesukok.
4.1 NEit Boaz kuhkuhqueu en squontamut, kah na wutappin, kah kusseh wuttinonkumóin ne Boaz ánꝏ̄wopoh, pomushau, kah wuttinuh, chuh, ken, qushkish yeu apsh: kah qushkeu kah nummatappu.
4.2 Kah neemunau piogqussuoh Eldersoh ne otanat, kah nꝏ̄wau, yeu appek: kah nummatappuog.
4.3 Kah unnau anunkumoncheh, Naomi, noh wonk peyau wutch Moabe ohkeit, magou kodchuhki ohke ne wadtiéheip kematin Elimelech.
4.4 Kah nuttenantam kuttinnunnun, nussim, adtôush ut anaquabhettit yeu wadohkitcheg, kah anaquabhettit Elderse nummissiñiñeumog, manꝏ̄haman, manꝏ̄sh, qut matta manꝏ̄hamꝏ̄an, usseh, onk woh nꝏ̄wateoun: newutche wanne howan onkatuk woh manꝏ̄hamꝏ̄un webe ken, kah nen nahohtôeu, kah nꝏ̄wau nummanꝏ̄hamun.
4.5 Neit nꝏ̄wau Boaz, ne kesukok adtoáan wutóhteuk Naomi wutch wunnutcheganit, kah wonk mos kutadtôamon Ruth um-Moabit, ummittamwussoh napuki waápenumunat ꝏ̄wesuonk noh napuk ut wutohtoonganit.
4.6 Neit [à]nunkumit nꝏ̄wau, nꝏ̄nanum manꝏ̄humunat wutch nen, ishkont nummatchteo nehenwonche nutohtóonk, manꝏ̄sh nussampwiyeum, wutch ken, newutche nꝏ̄nanum manꝏ̄hamunat.
4.7 Kah yeu mo weske nniyeup ut Israelut, papaume manꝏ̄hamꝏ̄onk, kah papaume ôsꝏ̄wunnumóonk, wunnetinneat nish$noh teag, wosketomp ukkodtinnumunat ummokis, kah wuttinnumauun wetatteamunguh, kah mo wauwaonk ut Israel.
4.8 Newajeh anunkomont unnont Boazoh, adtôash wutche ken, neit kodtinnum ummokis.
4.9 Kah Boaz unnau Eldersoh, kah wame missinninúh, kenaau kꝏ̄wawaénneumwꝏ̄ yeu kesukok, nuttaphum wame ne ahtunkup Elimelech, kah wame ne ahtunkup Chilion kah Mahlon, wutch wunnutcheganit Naomi.
4.10 Wonk Ruth um-Moabit, ummittamwussoh Mahlon, nuttapꝏ̄ nꝏ̄mittamwussissinneat, waápenumunat ꝏ̄wesuonk noh napuk ut wutohtoonganit, ꝏ̄wesuonk noh napuk matta woh tummussumꝏ̄un, wutch kenugke weematut, kah wutch wutáyeuongane squontamut kꝏ̄wauwaéneumwꝏ̄ yeu kesukok.
4.11 Káh wame missinninnuog neg squontamut, kah Eldersog nꝏ̄waog, nꝏ̄wauwómun, Jehovah unneheonch ne mittamwussissoh paonutcheh kekit onatuh Rachel, kah onatuh Leah, neg nesuog ayikkuppanneg wek Israel, kah missugkensh ken ut Ephrata, kah waeenomukqusish ut Bethlehem.
4.12 Kah keek ogqueneungquitch wekit Phares (neh Tamar nekitteaómpuh Judahoh) wutch wuskannem ne pish Jehovah ánumungquean nashpeyeuoh squoh.
4.13 Neit Boaz nemunau Ruth, kah noh ꝏ̄mittumwossissinneuh, kah petutteaónont, Lord wuttinnumauoh wompequauonk, kah wunnaumonieu.
4.14 Kah mittumwussisog unnáog Naomioh, wunánumunaj Jehovah, noh matta nógkonukkꝏ̄an yeu kesukok, matta wuttinnonkumoéinat onk woh ꝏ̄wesuonk woweenodtumukquodt ut Israelut.
4.15 Kah noh pish nompenuk kukketeaonk, kah wussikkitteahuwaénin ut kukkehchiyeuinneat: newutche kushim noh womonukquean, ne ánue wunnegik ut kuhhogkat onk neg nesausuk tahsuog wunnaumoniinneunk, neh neechadcheh.
4.16 Kah Naomi neemunáu mukkiesoh kah upponuh uppꝏ̄chenauóinat, & wunnꝏ̄sáinuh
4.17 Kah weetatteamunge mittamwussissoh ꝏ̄wesuonganuhkauóuh, nꝏ̄waog, wunnaumoniin neetu ut Naomiut: kah wutussowenóuh Obed: yeuoh ꝏ̄shoh Jesse, ꝏ̄shoh David.
4.18 Kah yeush uppometeongash Phares: Phares wunnaumoniyeu Hezronoh.
4.19 Kah Hezron wunnaumonieu Ramoh, kah Ram wunnaumonieu Aminadaboh.
4.20 Kah Aminadab wunnaumonieu Nahshon, kah Nahshon wunnaumonieu Salmon.
4.21 Kah Salmon wunnaumonieu Boaz, kah Boaz wunnaumonieu Obed.
4.22 Kah Obed wunnaumonieu Jesse, kah Jesse wunnaumonieu David.