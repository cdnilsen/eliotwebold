1.1 WAantamweyeuónganash Solomon wunnaumonuh David, ketassꝏ̄t ut Israel.
1.2 Wahteounat waantammoonk, kah kuhkꝏ̄tomuhteaonk, naumunat wahteaue kuttꝏ̄wonganash.
1.3 Attumunumun ukkuhkꝏ̄tomuhteaonk waantamoonk, wunnomwayeuonk, kah ꝏ̄sittumoonk, kah sampweusseonk.
1.4 Ayimauun asꝏ̄tuog teanuk wauhtamun, wuskenin waantamunat, kah natwontamunnat.
1.5 Waantam kuhkeitam, kah nano wahteauun: kah wohwohtamwe wosketomp, peyaa[n]tamun waantamwu kodteaquttuonk.
1.6 Wauhtamun waántamweyeuonk, kah uttoh anatamꝏ̄mꝏ̄uk wussuwonganash waantamweenin kah siogkeyeuonganash.
1.7 Wabeuonoonk Jehovah ut kechisin waántamoonk: qut asꝏ̄tuog ukkohkonantamunneau waantamoonk kah kuhkꝏ̄tomuhteaonk.
1.8 Nunnaumon, nꝏ̄tash ukkuhkꝏ̄tomuhteaonk kꝏ̄sh, onk ahque ohquanum wuttinnꝏ̄waonk kokas.
1.9 Newutche pish nompakouunash kuppuhkukqut: kah wunne ogqunnumaongash ut kussittippukanit.
1.10 Nuñaumon, matcheseaenuog waeetimahettit, ahque wunnamptau.
1.11 Nꝏ̄wahettit, weechainean, askuhhumuttuh nushehteaonk, puttogqueetuh tahnꝏ̄che nushonat wosketomp.
1.12 Mussoshqutteuh keteaeu onatuh weenohke, onk mamisseu onatuh posekin[-]nutcheg.
1.13 Woh kummishkomumun wame magoadtikish weenaieetuongánash woh numwameechumuhteamun kekinonash ummaumachiyeuoash.
1.14 Tannohtoadtue weetshainnean, tatatuppadchanummuttuh
1.15 Nunnaumon, ahque weechau, ahque ush neahettit.
1.16 Newutche wusseetooash quohquemoash en matchesenat, onk kenupshaog en nusheuhkonat.
1.17 Wunnamuhkut tahnꝏ̄che ponhashábpun naumohettit psukseesuk.
1.18 Kah askuhhumwog wusqwheonganꝏ̄: puttogqueteaog wuhhogkaoh, nehenwonche pomantamwonganꝏ̄,
1.19 Ne nnih ummayou wassaume kodtutteogig anuhomauwáonk, amaunumuk ukketeaonk noh ohtunk.
1.20 Waantamoonk wodtauohtongqussu ut poquodchik, kussontꝏ̄wamꝏ̄ ut maikontu.
1.21 Kogkussapwaou adt mishóemuk, ut wohshinumun squontamash: ut otanit nꝏ̄womꝏ̄ ukkutꝏ̄wonganash.
1.22 Toh uttꝏ̄che, asꝏ̄keogish, kꝏ̄womantamumwꝏ̄ assꝏ̄tuonk, onk mamanꝏ̄antamogish, onk mattammagꝏ̄weogish kussekenamwꝏ̄ wauteáonk.
1.23 Quinnuppek aushkomunòg: kusseh, kussokenumanumwꝏ̄ nunnashauonk: kuttayimanumwꝏ̄, wahteauun nukkuttꝏ̄wonganash.
1.24 Newuthce kꝏ̄weekomunumwop, kah matta kutunnantamꝏ̄unneau: kꝏ̄wohwohtinnumanumwop, kah wanne howan tohwuttintupántamꝏ̄un.
1.25 Qut kummishonantamumwꝏ̄ wame nukkodteaquttaumꝏ̄onk, matta kummáumounneau nutaushkômuwaonk.
1.26 Pish kutahánehtaanumwꝏ̄ unkapunaogk, pish kummomontauonumwꝏ̄ kꝏ̄wabesuonkanꝏ̄ peyauonukqueog.
1.27 Kꝏ̄wabesuonkanꝏ̄ peyaumꝏ̄uk, onatuh paguanuonk, kuppaguanuonkanꝏ̄ peyaumꝏ̄uk, onatuh mahshittahshik, nanakompanaonk kah wuttamanatamꝏ̄onk peyauonukqueog.
1.28 Neit pish nuppeantamunkquog qut mátta pish nompꝏ̄homauoog, pish natinneahukquog nompꝏ̄aeu, qut pish matta namhukkꝏ̄og.
1.29 Newutche sékeneámwog wahteauonk, onk matta pepe[m]mꝏ̄og qushaonk Jehovah.
1.30 Matta unnantamóog neemunnumun nukodteaqutteamꝏ̄onk wutjishantamuñea[u] wame nutauskomuwáonk.
1.31 Yowutche pish meechwog ummeechumuonkanꝏ̄ nehenwonche ummayou, pish wamepoog nehenwonche [a]kkinnꝏ̄nittuonganꝏ̄ꝏ̄ash.
1.32 Newutche wussasegenamꝏ̄onganꝏ̄ assꝏ̄tuog pish wunnushhukqunneau: onk ꝏ̄weenauwetuonganꝏ̄ mattammagwog pish uppaguanukqunneau
1.33 Qut wuttinnaiin howan kuhkeitaiit, pish ayeu tôh adt mo nunnukquodtinnꝏ̄k, pish mánunnohteau ut mo wabesumuk woskéhhettúonk.
2.1 NUnnaumon attumunnuman nukkuttꝏ̄wonganash, kah wadchanuman nuttinnꝏ̄waonganash kuhhogkat.
2.2 Nemehkuh kuttahchꝏ̄sittamun waantamôonk, kuttah kodtantam wáhtamun.
2.3 Nux nꝏ̄swuttuman wáhteauonk, mishontꝏ̄waan wutch wohtamꝏ̄onk.
2.4 Natinhaman onatuh silver, kah ummenuhkodtinneáhamun onatuh adtúhtouw[u] nompakꝏ̄uunash.
2.5 Neit pish kꝏ̄wáhtamun qusháonk Jehovah, kah pish kenampteuh waheaonk Manit.
2.6 Newutche Jehovah ummagun waantamóonk, wutch wuttꝏ̄nut wahteauonk, kah wohwohtamóonk.
2.7 OOwadchanumauon sampweseaenuh wunnamuhkut waantamꝏ̄onk: noh ogquneg nag sampwe aoncheg.
2.8 Nanauhteau mayash ꝏ̄sittámꝏ̄onk, kah wunnánaihteauoh ummayou waneetupanatamunutcheh.
2.9 Neit pish kꝏ̄wahtam sampweusseonk & ꝏ̄sittamꝏ̄onk, kah sampwe neepauonk, kah nishnoh wunnegen may.
2.10 Waantamꝏ̄onk petutteomꝏ̄uk kuttahut, kah wohwohtamꝏ̄onk weekog ut kukketeahogkôunit:
2.11 Wohquoantamóonk pish kꝏ̄wadchanuk, wohwoht[á]mꝏ̄onk pish kenannaáhuk:
2.12 Woh kuppohquóhwunnukqun wutch ummayut matcheetouénin, wutch wosketomp mágꝏ̄adt.
2.13 Nagkodtugeg sampweneepaúe mayash, ônat mayut pohkenahtu.
2.14 Weekontogig matchesenat, womontogig ummishegskiyeumꝏ̄ matcheetowog.
2.15 Ummayou woónki, kah mishegskiyeuog wutaonganit.
2.16 Woh kuppoquohwhunnukqun wutch penuwóhteáeu mittumwossissit, wutch penuwóhteáut, noh ꝏ̄nóntꝏ̄wohkóngkꝏ̄an weeche kuttꝏ̄wonganash.
2.17 Noh wannánu[m]ont neh nánauunukuhpoh woskó[n]tog, kah w[u]nanatam ꝏ̄nꝏ̄wáonk um-Manittꝏ̄moh.
2.18 Newutche week nóhteáshin en nuppunat, onk ummayash en nápukig.
2.19 Howan âsukauont, matta wonk quskú, onk matta sogkunnumꝏ̄un may pomántamꝏ̄wonganit.
2.20 Woh kuppómusham ummayeuwóut wunneétꝏ̄oh, kah kuppiúhshukqúsham ummayeuwóut wunneetuog.
2.21 Newutche sampweneépaútcheg pish wutahtuog ohkeit, onk pannuppu wunnetuoh pish ne ohteau.
2.22 Qut matcheetuog pish tummehtawóog wutch ohkit, kah pannéaóncheg pish pohquodchâbukkinnóog nâ wutch.
3.1 NUnnaumón, ahque wun[à]num nukquihtamonteáonk, qut kuttah nannáiteaj n[uttinn]ꝏ̄waong[an]ash.
3.2 Newutche quogquo[n]ukkesekodtash, kah sepepomantammóonk kah wunóhtáonk pish kukkꝏ̄tinuhtau[una]sh.
3.3 Ahque ohquánumugqush monaneteáonk kah wunnomwayeuonk; kushpinush kissittippúkanit, wussuhkhumꝏ̄h uttôh adt mꝏ̄sag kuttah.
3.4 Nemehkuh woh kenàmteoh kitteamontánetuonk kah wunnegen wóhtámꝏ̄onk anaquabit God kah woskeetompaog.
3.5 Wunamptau Jehovah nashpe mamusse kuttah, kah ahque kenuhkash nehenwonche kꝏ̄wóhwohtamꝏ̄onk.
3.6 Ut wame kummayeuôut sâmpꝏ̄wáâus, kah pish kukkuhquttumunk kummayash.
3.7 Ahque waantash nehenwonche ut kuskesukqut: qush Jehovah, kah amáish wutch matcheseonganit.
3.8 Pish wuneiyeu kéenwee, kah wéin ut kuskônash.
3.9 Quttiánum Jehovah nashpe kꝏ̄weenaieékuonk, kah nashpe kakénúmunash, neadtahshe nekitteauan.
3.10 Nemehkuh pish kekꝏ̄óash numwameéchumúash wutche kummishshégeteaúonk; kah kuppressumash pish wuttitchuanash wusku wine.
3.11 Nunnaumón, ahque manꝏ̄wóntash sasamakouhuwaonk Jehovah, asa sauwunukon wuttáttagkómuw[á]onk.
3.12 Newutche wamónutche Jehovah, wussasámatáhwoh, onatuh wutꝏ̄shimau wunnaumonuh, howan wâmononche.
3.13 OOnanumau wosketomp naméhteunk waantamóonk, kah wosketomp ohtunk wóhwohtammꝏ̄onk.
3.14 Newutche wutanaqushaonk, negonne wunnegen onk anaqusháonk silver, & anúhhomauwaonk onk páhke gold.
3.15 Anue mishôadtu onk rubies kah wame teanteaquashinish kodtantámanish, matta netatuppe náno.
3.16 Sepepomantamôonk wuttinnohkôunit, onk umménadchéanit, weenauweetuwonganash, kah quttianatúonk.
3.17 Ummayash weekontamwe mayash, onk wame wuttâonganash wunnohteaonganúóash.
3.18 Nagum matugk pomantammóonk ut neg sâgunoncheg, onk nish noh pasuk ꝏ̄nanumau âtumúnonche.
3.19 Jehovah nashpe waantamóonk ummenuhkehtaun óhke, kah ꝏ̄wohwohtamꝏ̄onk ummenuhkehtaun kesuk.
3.20 OOw[a]hteauonk s[ó]hwutauꝏ̄mꝏ̄ mósohkúhquónoh, matokqsash puppúnsha[a]sh néechepâgꝏ̄ꝏ̄.
3.21 Nunnaumón ahque amahettich wutch kuskesukqut: wadchanash wunnamúhkut waantamóonk kah wohquoantamóonk.
3.22 Nemehkuh na pish keteáonk kukkéteahogkonut, kah wunneetuonk kukquttonkanet.
3.23 Neit pish kuppómusham mayut matta nukquodtinnꝏ̄ut, onk kusseet matta pish togkussittassunꝏ̄.
3.24 Seepsinan, matta pish kꝏ̄wabesu, onk pish kusseepsin, kah pish kꝏ̄wétekouem.
3.25 Ahque wabesuontash tiadche wabesuonk, asa paguanuonkanꝏ̄ matcheetowog peyaúmꝏ̄uk.
3.26 Newutche Jehovah pish kutómpatissunówonk, pish naná[?]hteau kusseet wutch náshpishónuttinneát.
3.27 Ahque wewhébetinsh kꝏ̄nusseonk wutch noh anontuhquahukquéan, ohtaúan menuhkésuonk noh en ussénat.
3.28 Ahque us ketatteámong monchish, onk peyaush, saup kuttinnumaush, ahtaúan.
3.29 Ahque natwóntash matchenehéonk ketateámong, matta chadchepánumukkꝏ̄e kꝏ̄weetatteaúmuk.
3.30 Ahque tahnꝏ̄che mekáus wosketomp, matta woskehukkꝏ̄an.
3.31 Ahque ishkâuâus mukkꝏ̄kinnùaénin, kah ahque pépenash náwhuttinsh wutusseonganash.
3.32 Newutche mishshékski meechanuttammꝏ̄onk ut anaquabit Jehovah: qut ukkeému unnantamꝏ̄onganash wuttinnon samwèusseinneau.
3.33 Wutónkap[ú]nuhteaonk Jehovah óhteau weekit matcheetou: qut ꝏ̄nántam wutâyeuonk sampweusséaen.
3.34 Wunnamuhkut mánauánumau mánaantamwénu: qut aninnumauau wunneetupanatamꝏ̄onk óhhohpánutche.
3.35 Waantamwog pish wutáhtaunneau sohsumꝏ̄onk, qut akodchuonk pish wutunkquatunkanꝏ̄ mattammáguog.
4.1 NOOtamꝏ̄k, mukiog, kuhkꝏ̄tomuhteaonk wutꝏ̄shimau, onk kuhkeihtamꝏ̄k wahteoun wohwohtamoonk.
4.2 Newutche kittinnumanumwꝏ̄ wunnegen kuhkꝏ̄tomuhteaonk: ahque ahquanumꝏ̄k nuttinnaumatuonk.
4.3 Newutche mo neen wunnaumonuh nꝏ̄sh nukkitteamonteanumwu womonuk nokas.
4.4 Onk nukkuhkꝏ̄tomunk, nuttinuk kuttah wadchanitch nukkuttꝏ̄wonganash, nanaáhteâash nuttinnꝏ̄waonganash, kah pomantash.
4.5 Ahcheuteaush waantamóonk, ahcheuteaush wóhwohtamꝏ̄onk, ahque wunántash; onk ahque qushkish wutche nuttꝏ̄ne kuttꝏ̄wonganash.
4.6 Ahque ahquoantash, kah pish kutáskhómmꝏ̄óntamunk, womontash kah pish kenanái[ẋ]ik.
4.7 Waantamóonk negonne wunnegen, yowutche, ahcheuteaush waantamóonk; onk woáme áhchuwéhteánish, ahchuwéhteaush wóhwohtamꝏ̄onk.
4.8 Waeénô[s]h waantamóonk, kah pish kꝏ̄waôpinuk, pish kuppásꝏ̄k quttiánuttinneat womantaman.
4.9 Pish kittinnúmunk kuppúhkukqut wunneetue nompuhkꝏ̄suonk: sóhsumꝏ̄e chétuhquab pish kuttinnumunk.
4.10 Nꝏ̄tash nunnaumon, attumunush nussuongash, onk pish kuppomantam monatash kodtumóash.
4.11 Kukkuhkꝏ̄tomaúunup mayut waantammoonganit; kussagkompagununup sampoi mayut.
4.12 Pomusháan matta pish teag kꝏ̄tammehhukꝏ̄, onk quogqueán matta pish kuttogsittassunꝏ̄.
4.13 Menuhkinush kuhkꝏ̄tomuhteáonk, ahque ponun, wadchansh newutche n$noh kuppomantamóonk.
4.14 Ahque petutteash mayeuwóut matcheetuog, ahque ûsh wutáonganuóut matcheetuog.
4.15 Chippúnash, ahque noh kishke pomushash, qushkish, kah monchish.
4.16 Newutche matta woh kouwéog, matta woskéhuwáhetteg; ukkouweonganꝏ̄au maumunai, wanne howane képonteáhetteg.
4.17 Newutche meetchwog matcheseae petukqunneg, ꝏ̄tattamwog makꝏ̄kinnꝏ̄wae wine.
4.18 Qut ummayou sampwéusséuenuog onatuh wóhsamꝏ̄e wequái, wôhsúhtau mꝏ̄chek kah mꝏ̄cheke pajeh puhshaquod.
4.19 Ummayou matchetowog, onatuh pohkenai, matta wahteauóog teauguas togkussittassunáhettit.
4.20 Nunnaumon kuhkeihtash nukkuttꝏ̄wonganas, ahchúsitash nuttinnꝏ̄waonganash.
4.21 Ahque amaéhettich kuskesukqut, wadchanash ut nôeu kuttahut.
4.22 Newutche ukketeaonganꝏ̄ ut neg náméhteunkig, onk neetskesuonk ut wame weyausuóut.
4.23 Naneaihteash kuttah nashpe menehteanittamꝏ̄onk wame: newutche na ne wâmꝏ̄uk keteáonk.
4.24 Pogkeetash kummógkꝏ̄wáonk, onk nôadtoush musquanatamwu mussissittꝏ̄nash.
4.25 Pâôhsukke mónneash, onk kenádteashkesukquash pâohsukodtáomphettich.
4.26 Natwontash kusseetoe may, kah wame kummayash menuhkeshettich.
4.27 Ahque ûsh kuttinnohkôunit, asa kummenad[c]heânit: ontatoush kusseet wutch matcheseonganit.
5.1 NUnnaumón, kuhkeihtash nꝏ̄waantammóonk, kah ahchúsitash nꝏ̄wóhwohtámmꝏ̄onk.
5.2 Woh kenánaaihteoh wohquoantamóonk, onk kussissittꝏ̄nog woh nanaaihteauog wahteauonk.
5.3 Newutche wussissetꝏ̄nash penuwohteae mittumwossis, ogqueneunkqut[a]sh pápunneposhunt hony-comb: wuttꝏ̄n mꝏ̄cheke mꝏ̄si onk pummée.
5.4 Qut maumachish weesogkon onatuh wormwꝏ̄d, unnugkeni onatuh éhtáikénag togkódteg.
5.5 Wusseetash aùmoash nuppúnnat, wutantannéhtuongash kogkôonumꝏ̄mꝏ̄ash chepiohkomuk.
5.6 Ishkont kenatwontam pomantamwaeu may, óhsowúnnum ummayash woh mó kꝏ̄wahteounash.
5.7 Nꝏ̄tiegk yowutche kenaau mukkiog, kah ahque amaéhtamꝏ̄k nuttꝏ̄ne kuttꝏ̄wonganash.
5.8 Ontatoush kummay nôadtut in noh wutch, ahque pasꝏ̄sukaush ꝏ̄squoant ut wekit.
5.9 Ishkont kukqúhtiánutteáonk kittinnumau onkatogig, kah kukkodtumꝏ̄mash ut chénouaúsuénútu.
5.10 Ishkont penuwohteáog numwohtóog kꝏ̄weenaueétuonganash, onk kutanakausuonganash ohtáash penuwohteáog wekouóont.
5.11 Onk maumachish kummau: kꝏ̄weyaus kah kuhhog máhtupaémꝏ̄uk.
5.12 Onk kussim uttoh nuttinsekéneaúmun kuhkꝏ̄tomuhteáonk, onk nuttah wutjishontamun áushkómuwáonk.
5.13 Matta nutussen toh anꝏ̄wáhettit nukkuhkꝏ̄tomuhteaénuog, onk matta nutahchꝏ̄sittauóog kuhkꝏ̄tamáiitcheg
5.14 Nahen nꝏ̄wameussenah matcheséonk ut nôeu moiéonk kah mukkinneonganit.
5.15 Wuttattash nippe wutch nehenwonche kꝏ̄thamonganit, onk pomitchꝏ̄wan wutch nehenwonche tohkeekomut.
5.16 Kutohkeekomꝏ̄wash pomitchuwadj, onk sepuꝏ̄wudj nippe ut otanit.
5.17 Qut webe nehenwonche ken kuttaiheash, m[a]tta weeché wutch penuwohteaeu.
5.18 Kuttohkeekom ꝏ̄nánumunaj, onk weekontash weeche kummittamwus woskenuean.
5.19 Onatuh$yeuꝏ̄itch womoausik qunnegq, onk wunneetu aiump, wohpannog taphukqush nágwutteaeu, onk mishshu womontash nagwutteaeu ꝏ̄womoausuonk.
5.20 Onk tohwutch, nunnaumon, woh mishu womonat penuwohteae mittamwus, onk kukkenapean wohpannog penuwot?
5.21 Newutche wutusseonganash woskeetomp ohtaash anaquabit Jehovah onk wunnatwontamunash wame wutaonganash.
5.22 Nehenwonche ummatcheseonganash pish wunneemunukqunash noh matchesit, onk pish tattagkuppissu nashpe ummatcheseongane keneepissuongash.
5.23 Pish nuppꝏ̄ ut mo kuhkꝏ̄tommôutteineat, onk nashpe missi wutassꝏ̄tuonk wóónu.
6.1 NUnnaumon quoshaumonushádt kéetomp, togkodtomauutteog kenutcheganꝏ̄ash penuwoht,
6.2 Kutohqunok kuttꝏ̄wongánash kuttꝏ̄nut, keneemunuk kuttꝏ̄neu kuttꝏ̄wonganash.
6.3 Yeu ussish nunnaumon, onk pohquawus kuhhog, peyauan wunutcheganit keetomp, monchish, [n]ohpash, kodwunnomwah keetomp.
6.4 Ahque koúish, ahque kogkouéquash.
6.5 Pohquawus kuhhog onatuh aiump wunnutcheganit adchaen, onk onatuh psuksesuk wunnutcheganit pepémoaén.
6.6 Aush anunnekqséhtu sásegenama[n]h, natwontash wutusseonganash, onk waantash.
6.7 Uttiyeu wanne sagkompágunnúadt, asa kuhkꝏ̄tommuhteadt, asa nanaanuaénin.
6.8 Quashaeitam ummeetsuonk nepunái, onk mohmóunum ummeetsuonk ut képenumwahettinneat.
6.9 Tohunnukkukqueu kukkoúwem saségenaman? ahquompak kutómohkem wutch kouéneát?
6.10 Nutohguhse nukkouem, nutohguhse nukkogkouéquom ohguhse nꝏ̄wewhépunum nutcheganash en kou[e]nat?
6.11 Nemehkuh pish kummatchékuonk peyau onatuh penuwot, onk kukquenaihhukkꝏ̄wonk onatuh matwau.
6.12 Matchetou, matcheseaén pomushau ummogkꝏ̄waonganit.
6.13 Sissipikquoshau, kuttꝏ̄ ut wussetit, kuhkꝏ̄tomuhteau wunnutcheganit.
6.14 Mishikski ut wuttahut, natwontam woskehuwaonk yaoyatche, seséaanteau[Ẋ]musquanittuonk.
6.15 Yowutch pish wutonkapunaonk tiadche peyaumꝏ̄, teanuk pish sukqushau wanne aninnumwonkaninno.
6.16 Yeush nequtta tahshinash Jehovah wutjishontamunash, nux, nesausuktahshinash wunnehchantamunash.
6.17 Pittuanumunneungqussuonk, pannꝏ̄waeu menan, kah menutcheganash tahnꝏ̄ché nushshehteaumꝏ̄gish.
6.18 Metah natwontog matche nantamꝏ̄onganásh musseetash kogkinnuppishaash quogquen woskehuwonat.
6.19 Pannowaéu wauwodt nꝏ̄wodt pannꝏ̄wayeuonganash, onk yeuoh seseanteadt musquanittuongánash kꝏ̄wutche weemattittuog.
6.20 Nunnaumon nanaaihtaásh kꝏ̄sh wuttinnꝏ̄waonganash, onk ahque ohquanum wuttinnꝏ̄waonk kokas.
6.21 Kishpus kuttahhut nagwutteaeu, onk kishpus kussittippukanit.
6.22 Moncheanish, pish kuss[a]gkompagunuk kouwean pish kenanauwehik, tꝏ̄keanish pish kukkeketꝏ̄hkunk.
6.23 Newuthe wuttinnꝏ̄waonk wequananteg, naumatuonk wequaeu, onk kuhkꝏ̄tomúhteaé aushkontuonganash, may keteaonganit.
6.24 Kenanaáihik wutche matchemittumwossissut, wutche kꝏ̄nontowohkonkꝏ̄nat penuwohtae mittamwussis.
6.25 Ahque na[n]wunꝏ̄dsquaash ꝏ̄neetuonk ut kuttahut, káh ahqúe neemunukqush ummomounóh.
6.26 Newutche nashpe kogkeusquaeu umittamwossis wosketomp uppásꝏ̄qun kodchuhkeu petukqunnunkanit, kah mamussue mittamwus ayeuwuttam mishóadtue kukketéaonk.
6.27 Woh wosketomp neemunnum nꝏ̄teau wóhpannoganit, kah wuthogkꝏ̄unash woh mat chikóhtau[n]nꝏ̄ash?
6.28 Sun woh howan pomushau móhkossátu, kah wusseetash woh mó chikohtánꝏ̄?
6.29 Ne wutogqunneunkqussin nummâumaont weetatteamunguh, wuttinnáiin howan maussinont, mat pish mo matchesu.
6.30 Wosketompaog matta wutjishánumóuh kommꝏ̄towaénu, kommꝏ̄tik tapheunt ukketeahogkonoh, kodtupwudt.
6.31 Qut naméhhit, nesausuktahshit pish wutteashit magun, pish ꝏ̄wame magun neádtashadchásuad ut weekit.
6.32 Qut mamúhsit, qunáihhukquoh wóhwohtamꝏ̄onk, noh ásit uskoméhheau ukketeahogkonoh.
6.33 Chadchétahwhuttúonk, mishanánittuonk wut[t]umhoúun, kah wutchohkésuonk matta woh jiskhommꝏ̄un.
6.34 Newutche ummꝏ̄sumáonk ummꝏ̄sqheuh, yowutche matta pish kitteamonteánumoh tohuttꝏ̄che sasamatáhwhut.
6.35 Matta wunheoncheéinoh ôadtúhkonadt, onk matta tapheâu anninnumaúat teaguash monatash.
7.1 NUnnaumon nanaihteash nukkuttꝏ̄wonganash, kah wadchanumau kuhhog nuttinnaumatuongash.
7.2 Naneaihtaash nuttinnaumatuongash, kah pomantash, kah nuttinnꝏ̄waonk onatuh kittinnuskesuk.
7.3 Asséhpis kenutcheganit, wussuhkꝏ̄h ut mꝏ̄[n] kuttahut.
7.4 Us waantammꝏ̄onk nummissis, onk us wóhwohtamꝏ̄onk, natonkqs.
7.5 Onk woh kenanaihukquog wutch penuwohteáe mittamwossissit, onk wutch penuwohteáut, uttiyeu wânóntꝏ̄wohkónkquean.
7.6 Newutche nukkinnogkenéganit ut nekit nꝏ̄samp nukkinnogkenéganit
7.7 Nunnau kꝏ̄wutche assꝏ̄tuog, nunnau kꝏ̄wutche wúskenesog, wuskeu matta ahtóꝏ̄ wóhwohtamꝏ̄onk.
7.8 Paumushadt mayikontu kishke uppꝏ̄t$saauꝏ̄mut, au mayut en weekit.
7.9 Paúpakinásik wônonkꝏ̄uk, pohkenittipukok.
7.10 Onk kusseh, nogkishkauau mittumwossissoh, wunnꝏ̄[h]ôsu wutusseonganꝏ̄ kogkéeusquáog, onk assꝏ̄kekodteaúmꝏ̄ wuttah.
7.11 (Mishóntuau, pittuánumou, wusseetash matta weégotteamunnꝏ̄ash weekit.
7.12 Momanch poquadchik, momanch mayut, onk askuhwheteau nish$noh ut pꝏ̄tsai.
7.13 Nemehkuh wutóhqunuh, wutchipwuttꝏ̄nápꝏ̄h, matta qusheuwâou, wuttinuh,
7.14 Wunnohteae magꝏ̄onganash nuttahtaun, yeu kesukok nutussen nukquóshaumáonk God.
7.15 Yowutche nuppeyaum kenogskaush, kumménuhkodtinneoush, onk kenam[h]esh.
7.16 Nꝏ̄nanuhteaup nutappin, putogwhonganash ut tapistry, kukkóshkhôsuash, wompanak Egypt.
7.17 Nꝏ̄wáeetemungqutteaúunap nuttappin weeche myrrhe, aloes, kah cynamom.
7.18 Peyaush tâpuwómonittitteuh yean mohtompog taphettitteuh.
7.19 Newutche nasuki matta appéi, nôadtit aui.
7.20 Nemompáai, pish kumma peyau nauttꝏ̄che kuhkꝏ̄wop.
7.21 OOnantꝏ̄ánumauwonk ꝏ̄namptamun; ꝏ̄nantꝏ̄ânumauwaonk wutch wussóhkauoh.
7.22 Wutassukáuoh onatuh ox kodnushit, asa onatuh mattamog tóhtogkupanit ut stocks.
7.23 Onk nô pajeh masꝏ̄tamauut wusqun, ontauh psukseesuk kanupishont en oppéhannit, matta wahteauoóun nawuttit nishikqunat.
7.24 Yowutche kuhkeihtaeg, woi mukkiog, kah ahchúsittamꝏ̄k nukkuttꝏ̄onganash nuttꝏ̄nut.
7.25 Ahque kuttah ônch ummayut, ahque waonch ummayut.
7.26 Newutche kepuhteau monaoh, wosketahwhutcheg, kah monaog menukosketompaog, wunnushuh nahog.
7.27 Week may en chepiohkomukqut, unûshun weetu nuppóonk.
8.1 SUnnummatta waantamóonk mishontowau? onk wohwohtammꝏ̄onk sun$mat wuttauwohtongqussu?
8.2 Neepau kussóhkóiyeuut, onk kishke mayuk.
8.3 Wéqutteamꝏ̄ squontamut woh wutch petutteamuk ut otanit, pétutteaonganit squoantamut.
8.4 Kꝏ̄wekomunumwꝏ̄, woi woskeetompaog, kukkinnꝏ̄númwꝏ̄ woi wunnaumonuh wosketompaog.
8.5 Woi mattammagꝏ̄we[ó]gish, wahtamꝏ̄k waantamóonk, onk assꝏ̄kéogish, kuttahhꝏ̄wóog wohwohtammohettich.
8.6 Nꝏ̄tamꝏ̄k, newutche nussim wunnégenash, wóhshenumon nussissetꝏ̄nash sampoiyeuash.
8.7 Newutche nuttꝏ̄n yeúmꝏ̄ wunnomwáyeuonk: matchetowonk wunnechânittamunash nussissittꝏ̄n.
8.8 Wame kuttꝏ̄wonganash ut nuttꝏ̄nut sampwéyeuonganash matta teag meshikskáno, asa woonkanꝏ̄ ut naghok.
8.9 Wame nukkummatash n$noh wautog, onk sampoi namehteahettit wahteauonk.
8.10 Attumunnumꝏ̄k nukkuhkꝏ̄tomuhteaonk, kah nukkummatta silver, onk wahteauon, nukkummatta pohkag Gold.
8.11 Newutche waantammoonk negonne wunnegen rubies, onk wamé teaguassinish woh kodtantamukish matta netatuppu.
8.12 Newn waantamoonk nꝏ̄weetom wahteahteoonk, nummiskom wahteaue natwontamꝏ̄ongash.
8.13 Qushaonk Jehovah ne sekeneamꝏ̄onk matchesoonk, pitchanumoonk, ehchanumoonk, matcheseongane may, onk mogikskꝏ̄waonk, nussekeneamunâsh.
8.14 Kodteuhqutteamꝏ̄onk, nutaihe, kah wunnamuhkut waantámoonk, nen wohwohtamꝏ̄onk, nummenuhkes.
8.15 Weeche neen santimoog nanaanuaog onk puppasꝏ̄tumwog wussitumwog sampweusseonk.
8.16 Nashpe neen puppasꝏ̄tamwog nanauanuaog, káh weenaieetuog, kah wame wussittamwaenuog muttaohket.
8.17 Nowomonoog womausitcheg, kah natinneahitcheg nompoae pish namhukquog.
8.18 Weenaieetuonk kah quttianittuonk nꝏ̄weechiyeumukquog, nux sepahtauun weenaeetuonk onk sampweusseonk.
8.19 Nummeechumuonk negonne wunnegen onk ne gold, kah nutanuhomonteaonk onk pahke silver.
8.20 Nussagkompagunnuam en mayut sampweusseonganit, ut nashauwe ꝏ̄sittammꝏ̄ongane mayit.
8.21 Onk woh nutayumauoog womonukqueaneg, ahtauun weenaietuonk, kah pish numwohtuh wunnompakꝏ̄unꝏ̄ash.
8.22 Jehovah nutappetunkup ut weske kitchissik ummay, negonnaeu onk nukkonu wutanakausuonganash.
8.23 Mo nupponit wutche machemohtag wutch weske kutchissik, negonaeu onk ahkeyeuok.
8.24 Asq mꝏ̄nôanꝏ̄k nuppasꝏ̄wutteanuh, asq tahkekommuunnꝏ̄g na numwohtop nippe.
8.25 Negonaeu, wadchuash asq wannuhtanꝏ̄g, negonaeu wadchuash nuppasꝏ̄wutteap.
8.26 Asquam áyeumꝏ̄g ohke, asa ohteakónash, asa kôsuhkôanꝏ̄g papishásqunnꝏ̄g yeu muttaok.
8.27 Nanashwêtog kesukquash, na mo nuttaiin: ayik puttukqui ut mꝏ̄nâiyeuut.
8.28 Manuhkéhteunk matokqs ut wóhqut, manuhkêhteunk tóhkekomꝏ̄ash wutch mꝏ̄naiyeuut.
8.29 Anúmmaont ketahhanoh ukquihtamaonganuh, nuppe woh mo onkouaûmunꝏ̄ toh ánont, uttoh ánꝏ̄wodt menúhkohtáuonk ut ohket.
8.30 Neit nꝏ̄weechaiyeumop, nagwutteáeu nꝏ̄weétom, nagwutteae, mo nen nuttápeneunk, nagwutteáeu nummuskouánatam ut anaquabit.
8.31 Nummuskouánatam ut woh wâdattimukish ut ohket, onk nuttápenéaw[ó]nganog wunnaumonáoh wosketompaog.
8.32 Yowutche kuhkéihtaeg woi mukkiog, newutche ꝏ̄nanumóog áoncheg nummayut
8.33 Nꝏ̄tamꝏ̄k kuhkꝏ̄tomuhteáonk, kah waantamꝏ̄k, ahque ôhquoantamꝏ̄k.
8.34 OOnanumau wosketomp noh nꝏ̄tiit, askuhwheeteadt asekesukokish nꝏ̄squoantamut, pahhit ut nꝏ̄squoantame upassit.
8.35 Newutche howan naméhhit, namehteau keteáonk, onk pish ohtau kitteamontánitteâonk Jehovah.
8.36 Qut noh matchenéhet, woskéhteau nehenwonche ukketeahogkonuh: wame nag sekeneáitcheg womontamwog nuppꝏ̄onk.
9.1 WAantamóonk waeékitteop, waantáhhamup nesausuk tahshinash uppusseash.
9.2 Nushop uppuppinashimwoh, ukkinukkinumum ꝏ̄wineum, onk pakodche nanashwéetam wuttautashpimuk.
9.3 Annꝏ̄nop wunnonksquomoh, wuttauwatongqussu kôgkussuhkôagish ꝏ̄tanash.
9.4 Howan asꝏ̄kit, peyonch, onk noh quenauhikqut wohwohtamꝏ̄onk, wuttinuh;
9.5 Peyunk meetsek nuppetukqunneg, wuttattamꝏ̄k wine uttiyeu konnukkinumup.
9.6 Ohquoantamꝏ̄k asꝏ̄kutcheg, onk pomantamꝏ̄k, onk monchek en mayut wohwohtamunat.
9.7 Nnoh áuskomont mamanauwontamoh, ayimauau wuhhogkuh mishanánittuonk, onk n$noh áuskomont matcheetouoh, ayimauau wuhhogkuh chokésuonk.
9.8 Ahque aushkom mamanauwontam, ishkont kutjishanumuk: aushkom waantam, onk pish kꝏ̄womónuk.
9.9 Kuhkꝏ̄tomau waantam, onk unnáno waantam, kuhkꝏ̄tomau sampwéusseaen, onk wunnashpékeu kodnetuhtaúonk.
9.10 Qusháonk Jehovah ut wuske kutchissin waantammóonk, onk ꝏ̄wahteauonkanꝏ̄ waneetupanatogig, wohwohtamꝏ̄onk.
9.11 Newutche nummꝏ̄chekèhtaánash kukkesukkodtumash, onk kukkodtumómash pish monatash.
9.12 Waantaman, pish kenússe waantam, qut mamanowantaman, ken nusséu pish kenussahtauun.
9.13 Mattamágweu mittamwus mishontowau, asꝏ̄tu matta teag wahteaúou.
9.14 Newutche appu ꝏ̄squoantamut ut weekit, appuonganit, qunohquodt ꝏ̄tanit.
9.15 Wehkomon paupomshacheg neg paâsukqushacheg.
9.16 Howan asꝏ̄kit peyonch, onk quenauwehukqunutche wohwohtamꝏ̄onk, wuttinuh,
9.17 Kommꝏ̄towongane nippe weekon, onk petukqunonk meechun kemeu weekon.
9.18 Qut mâtta ꝏ̄wáhteauꝏ̄on napukeg ne wuttaiinneau, kah payaononcheg, wutchaumukqut chepiohkomuk ayeúog.
10.1 WAantamweyeuonganash Solomon: waantamwe wunnaumonaiin ayumauau ꝏ̄shoh muskouanatamun, qut mattammágwe wunnaumónain nꝏ̄heau okasoh.
10.2 Matcheseae nompakouunash wanne anuhommóadtein, qut sampweusséonk pohquohwhunnúau nuppúnat.
10.3 Jehovah matta unnánumauau sampweusseáenéuh ukketeahogkôunoh paskanontamunitch, qut pogketam weenaieétuonganash matchetou.
10.4 Matcheku noh segenamwe anakausit, qut wáeekontamwe anakausit, weenauweetu.
10.5 Noh máunneat nepunáeu, waantamwe wunnaumónein, qut noh káit képenumwáittinneat, wunnaumónein âkodjhuwáeu.
10.6 OOnánittuonganash uppúhkuhkouóont wunnomwausseaénuog, qut musquantamꝏ̄onk upputtogkꝏ̄hhomun wuttꝏ̄n matcheetou.
10.7 Mehquânumáonk wunnomwausseaénuog ꝏ̄nanumau, qut ꝏ̄wesuonk matcheetou anit.
10.8 Waantamwe metah, attumunnum wuttinnꝏ̄waonganash, qut kógkehtúmwu mattammagq pish penushau.
10.9 N$noh sohsómpushadt, menuhku pomushau, qut noh wôônkkitteunk ummayash, pish wahheau.
10.10 N$noh sasupikquáit, ayim wuttammepunaonk, qut kógkehtummꝏ̄e mattammagq pish penushau.
10.11 Wuttꝏ̄n wunnomwausseaénin wutáhhomunkanúꝏ̄ pomantamóonk: qut musquantamꝏ̄onk upputtogkꝏ̄hhomun matcheetou wuttꝏ̄n.
10.12 Sekiñeaituonk ayimun waeénwhatuongash, qut womoausuonk upputtagkꝏ̄hkónunash wame matcheseonganash.
10.13 Wussissetꝏ̄nit n$noh wohwaútog, naméhteau waantamòonk, qut pogkomunk uppushquanit noh matta wohwohtamꝏ̄g.
10.14 Waantamwog wadchanumwog wahteaúonk, qut wuttꝏ̄n assꝏ̄tu pâsꝏ̄tau paguanúonk.
10.15 Weenaieetu ꝏ̄wenaietuonk menuhki wutótan; uppaguanuonganꝏ̄ matchekuog, ummatchekuonganꝏ̄.
10.16 Wutanakausuonk wunnomwausséaénu padtau pomantamóonk, ummeechummúonk matchetou padtau matcheseonk.
10.17 N$noh ayeu pomantamóe mayut wadchanuk kuhkꝏ̄tommóadtúonk, qut jishantog áushkontuonk pannéau.
10.18 Noh adtahtunk ꝏ̄sékeneaúsuonk nashpe pannꝏ̄wáeu mussissittꝏ̄nash, onk noh pannꝏ̄wáheunt weetatteamunguh, asꝏ̄tu
10.19 Monákuttꝏ̄wonganash matta quenáhukkꝏ̄munóash matcheseonk, qut n$noh chequnáhtunk wussissittꝏ̄nash waantam.
10.20 Weenan sampweusséaen onatuh wanégik silver: wuttah matchetou ogúhsóadtu.
10.21 Wussissittꝏ̄nash sampweusséaen sohkommꝏ̄nau monaoh: qut mattammaguog nuppꝏ̄og ut quenáhukquog metah.
10.22 OOnanitteáonk Jehovah wenaikhikqunneau: onk matta ukkꝏ̄tinnumaoh neuanatamꝏ̄onk.
10.23 Ogqueneungquodt ahanuonganit ut assꝏ̄tu, ussen matcheseonk, qut wohwohtamwaén ohtou waantamóonk.
10.24 OOwabesuonk matchetou pish wunohkukkongqun, qut ukkodtantamóonk wunnomwausseaenin pish aninnumauun.
10.25 Onatuh pemsquoh pamushont, netatupe matchetou matta wutappein, qut wunomwausseaên michemahtag menuhkahtaúonk.
10.26 Onatuh séog ut meépitit, onk pukussuonk ut muskesukqut, netátupe saségeneog nag anꝏ̄náhettiche.
10.27 Qusháonk Jehovah magou sepepomantamóonk, qut ukkódtumomash matchetou pish tióhqutteaóunash.
10.28 Wutannóosuonk wunnomwáusseaen, pish weekontamóonganu, qut wutannóosuonk matchetou, pish awakompanau.
10.29 Ummay Jehovah ummenuhkesuonk sampwushadt: qut anakausitcheg matcheseonk pish paguanúog.
10.30 Wunnomwausseaén pish matta óntappu, qut matchetou matta pish ayeu ohkeit.
10.31 Wuttꝏ̄n sampweusséaen padtooúmꝏ̄ waantamóonk, qut mashikskag weenan pish tummussumun.
10.32 Wussissittꝏ̄nash sampweusséaen wahteaúmꝏ̄ ne tapeneunkquok, qut wuttꝏ̄n matcheetou mishikskouwámꝏ̄.
11.1 PAñowáeu quttompaheg wuttuhquoantamun Jehovah, qut paôhsuke quttuhwheg ꝏ̄womontamun.
11.2 Peyaumꝏ̄uk pitchuanumóonk, neit peyaumꝏ̄ akodchuonk, qut weeche ohhohpácheg waantamóonk.
11.3 Wussampwutteahaonk sampwushácheg pish ummonchanuh, qut uppanneauonkanꝏ̄ panneóncheg pish uppaguanóuh.
11.4 Wenaétuonk matta aninausu musquanittue kesukodtut, qut sampweusseonk kuppogquohuthumuk wutch nuppúnnat.
11.5 Wussampweusseonk pannuppe wunneetou sampwutteaúoh ummay, qut matchetou pish penushau nehenwonche matchetouwonkanit.
11.6 Wussampweusseonk sampwushácheg pish uppohquohwhunoh, qut panneóncheg pish tohqunóog ut nehenwonche matchetouwonganꝏ̄wout.
11.7 Nápukish matchetou wutannòosuonk pish awakompanaúmꝏ̄, onk wutannoosuonganꝏ̄ matchetowog awakompanaúmꝏ̄.
11.8 Sampweusseaen pohquohwhunau wutch wuttammepunònat, onk matchetou peyau missowunaonganit.
11.9 Eiantogkeieu wuttꝏ̄n paguanau weetatteamunguh, qut ꝏ̄wáhteaúonk pohquohwhunau sampweusseaènuh.
11.10 Weenaieekit sampweusséaen, otan wekontam, onk matchetou awakompunadt pôuhtonkqussuonkanuꝏ̄.
11.11 OOnanumáonk sampwushácheg qunnonkqutteauun otan, qut matchetou wuttꝏ̄n ukkeepúhgitkon.
11.12 Matta ahtòog waantamòonk matta tohhentupanumâou weetatteamunguh, qut moh wohwohtunk matta toh eyeu.
11.13 Uhquoanchemowònont, wôhshinum kémeyeuꝏ̄uk, qut sampweusseáe metah matukkinnꝏ̄tamꝏ̄un.
11.14 Uttohadt mo kodteaquttúmuk, missinninnúog penushòneau, qut adt monahettit kodteâqutteamóog na nannouwodt.
11.15 Quoshaúmonushont penuwóhteoh pish wuttonkquomâttamun, kah sekeneuk quoshaúmunnishon nannouiyeu.
11.16 Wunneetupanatamwe mittamwossis nanaaihteou quhtianitùonk, kah menuhkosketomp wadchanum wenaiétuonk.
11.17 Mo[n]aneteáeu wosketomp wunnenéhheau nehenwonche ukketeahogkonoh, qut noh woskéhuwaénin wuttamheau nehenwonche ꝏ̄weyaus.
11.18 Matchetou wutussen asꝏ̄kekodteamwe anakausuonk: qut ahketeadt wunnomwausséonk, pish wunnamuhkut wutonkquatunkanꝏ̄.
11.19 Neáne sampweusséonk monchatunk keteáonk, neneu noh âsukog matcheseonk, asuhkom nuppꝏ̄onk.
11.20 Nag mashikskag wuttahhꝏ̄óash uhquoanumaog Jehovah, qut sampwushácheg ut ummayeuwôut, ꝏ̄weeteánumoh.
11.21 Sogkinnutchánuttéhhettit, matchetowog pish sasámatohwhóog, qut wunneechanouh sampweuséaenuog pish pohquohwhunóog.
11.22 Onatuh golde nompakou pigs wutchanut, onk netatupe wunneetue mittamwussis matta waantamꝏ̄k.
11.23 Ukkodtantamoonk sampweusseaénin webe nont wunnegen, qut wutannoosuonk matchetou musquantamóonk.
11.24 Nohwutchu séseahhamun, qut mꝏ̄cheke wont wutáhtaun: kah nohwutchu matta magꝏ̄ woh ut magukup, qut náno matchékeu.
11.25 Kogkitteamonteanatamwénin pish wunnogwheau, kah noh táhtippadtunk pish tahtipanau wuhhogkuh.
11.26 Wadchanuminneadt, missinninnuog ummatchenànumóuh, qut ꝏ̄nanittuonk uppuhkuhqut noh matiminneadt.
11.27 Noh mánuhke natinnehog wunnenehheon onkatogig, ahtau womonittuonk, qut noh natinneohhog woskesen, pish uppeyógqun.
11.28 Noh pabahtantog ꝏ̄wenaietuonk pish penushau, qut ampweusseaénin pish sonkin onatuh wsketakúhquamut.
11.29 Nnoh wodtamméhukqut nehenwonche wekit, pish ahtóou wabanoh, onk assꝏ̄tu pish wuttinneúmuhkauau waantamwutteahonitcheh.
11.30 Ummeechummúonk sampweseaénin keteae matugq, kah agquôhahteadt keteahogkónoh, waantam.
11.31 Kusseh, sampweusséaénuog pish wutonkatonganúog yeu muttaohket: mꝏ̄cheke wonk matchetowaen kah matcheseaén.
12.1 HOwan womantog kuhkꝏ̄tomuhteâonk, womantam wahteaúonk, qut noh sekene[u]g âushkontuonk, puppinashimweyeuꝏ̄.
12.2 Wunneetou attumunum ꝏ̄womoausuonk Jehovah, qut noh natwontog matcheseonk pish ꝏ̄sumoh.
12.3 Matcheseonk matta pish menuhkéhukkꝏ̄un wosketomp, qut ꝏ̄wadchabuk sampweusséaen matta pish óntuhtáno.
12.4 Wunneetupanatamwu mittumwossis wutchétuhquabeyeu wessuke, qut n$noh ayimauont akódchuonk, onatuh áneuk wushkónash.
12.5 Wuttinanatamoónganash sampweusseaen sampoiyeuash, qut ukkodteahqutteámuonkanash matchetou asꝏ̄kekodtuonganúash.
12.6 ukkuttꝏ̄wonganásh matcheetou askuhwhontam wusquehheonk, qut wuttꝏ̄n sampweussuaenin uppohquohwhunoh nahoh.
12.7 Matcheetꝏ̄wog keepohkonog, qut wek wunnomwausseaenin, pish menuhkohteau.
12.8 Wosketomp pish waweenomau neanu waantog, qut chenauausue metah, pish matta howan toh wuttin tupantamꝏ̄un.
12.9 N$noh ahhohpanittauont wuhhogkuh, qut wuttinnumu, wutaneuhkouh nehoh kodmishsheheonutcheh wuhhogkuh, qut quenauwehik petukqunneg.
12.10 Sampweusseaenin nanauantam ukketeaonk wunnetasumoh, qut ukkitteamonteánutteaonkanash matcheetou, musquanitteaumꝏ̄ash.
12.11 N$noh ahkuhteadt wutohke pish wamut petukq[u]nneg, qut n$noh asukauont asꝏ̄kenutche, matta ahtoou wahteauonk.
12.12 Matchetou kodtantam ꝏ̄wonkonꝏ̄sinou matchetowog, qut ꝏ̄wadchabuk sampweusseaenin wuttinnumau meechummuonk.
12.13 Wussissetꝏ̄ne matcheseonk puttohwhau wuhhogkuh, qut sampweusseaen pish sohham wutch wuttammepunnaonganit.
12.14 Wuttꝏ̄ne meechummuonk pish wunneteapheau wosketompoh, kah wunnutchegane onkquatonkanásh pish aninnumauonásh.
12.15 Ummay mattammagq sampoi ut nehenwonche wuskesukqut, qut noh kohkuttog kodteahquttuonk waantam.
12.16 Ummusquánittamꝏ̄onk mattammagq teanuk wahteauun, qut waantam puttaghom akodchuonk.
12.17 Wunnomwaeu anꝏ̄wodt wunnahtuhkon sampweusseonk, qut pannꝏ̄wae wauwaénin, asꝏ̄kekodteamuonk.
12.18 Nawhutch ukkuttꝏ̄wonganꝏ̄ꝏ̄ash onatuh togkodtimuk togkodteg, qut waantamwe meenan neetskéhhuwomꝏ̄.
12.19 Wussissittꝏ̄n wuñomwaenin pish menuhketeauun micheme, qut pannꝏ̄wae weenan ohguhsohteau.
12.20 Puhchuteaonk wuttahhꝏ̄wout natwontamohettit matcheseonk, qut nag kodteahqutteamocheg wunnohteaonk, ahtauog muskouanatamoonk.
12.21 Sampweusseaenuog matta pish penushauoog en wuttammépunnaonganit, qut matcheetowog pish numwohtauog wuskehuwaonk.
12.22 Pannowayeuongane mussissetꝏ̄nash wuttuhquoantamunash Jehovah, qut neh asenutcheh wunnamuhkut usseonk ꝏ̄weeteanumoh.
12.23 Waantamwein puttaghom wahteauonk, qut wuttahhꝏ̄woash mattammaguog wussinneaoash asꝏ̄tuonk.
12.24 Wunnutchéganit mamenuhteantog pish nanaánuwomꝏ̄, qut saségeneug pish magou ompeteaonk.
12.25 Tohkequnuowonk wuttahut wosketomp wunnauwossikompaaihhikqun: qut wunnegen kuttꝏ̄wonk wutayimunkqun wekontamun.
12.26 Sampweusseaenin aneuhkauou weetatteamunguh, qut ummay matcheetou ꝏ̄wowanheuh nahog.
12.27 Sasegeneam matta ohpꝏ̄su wutaudchaonk, qut weenauweetuonk mamenuhteanitog.
12.28 Sampweusseongane mayut keteaonk, kah ut ummayut wanne nuppꝏ̄onganinnꝏ̄.
13.1 WAantamwe wunnaumoniin nꝏ̄tam ꝏ̄shoh kodteaqutteámꝏ̄onk, qut mamanꝏ̄wantam, matta nꝏ̄tamꝏ̄ auskomaonk[.]
13.2 Wosketomp pish wushpou wutch wuttꝏ̄ne meechummuonk, qut ukketeahogkonou panneussecheg pish ahtoog matchenehettuonk.
13.3 Nanaaihteunk wuttꝏ̄n nanaeihteau pomantamoonk, qut noh wussaume woshwunuk wussissittꝏ̄nash pish ahtau paguanuonk.
13.4 Ukketeahogkonau sasegeneog kodtantamwoh, kah mo teag ohtoou, qut ukketeahogkonoh mamenuhteanetog pish wunnogqueheau.
13.5 Wuñomwaenin sekenéam pannꝏ̄waonk, qut matchetou óhquanumau, kah pish akodchheau.
13.6 sampweusseonk nanaaihteau sampwushanutcheh, qut matcheseonk kepohteau matcheseaenuh.
13.7 Nawhutch weenauweekheaog hogkauh, qut matchaog ohtoou, nawhutch wuhhogkauh matchekheaog, qut mishenaieetuog.
13.8 Ma[n]ꝏ̄hamôonk wutch pomantamoonk ne ꝏ̄weenaieetuonk, qut matcheku matta nꝏ̄tamꝏ̄ aushkontuonk.
13.9 OOwequaꝏ̄m sampweusseaenin weekontam, qut ꝏ̄wequananteg matchetou pish onthamun.
13.10 Webe petuanumoonk ayim waweenwhatuonk, qut natwontogig, ahtoog waantamoonk.
13.11 Ahtunk weenauwéetuonk nashpe matcheseonk pish ꝏ̄wánteauun wonk, qut noh magkinuk wutch anakausinneat, pish nano monat.
13.12 Anóosit, onk matta peyaumunꝏ̄g, ayimauau metahhoh mahchinau, qut toh kadtantama[n]h, peyaumꝏ̄ug, ne keteae matug.
13.13 Nnoh ohquoantog ne kuttꝏ̄wonk pish nushau, qut noh quohtog naumatuonk pish unkquotauou wunnohteaonk.
13.14 Ukquehtamaonganuh waantam keteae tohkekom aumaénat wutch nuppꝏ̄e ahpehanit.
13.15 Wunnewohwohtug ahtou tapeneoadtuonk: qut ummayou matchesecheg siohkod.
13.16 nish$noh waantam wahteaue wutussen, qut asꝏ̄tu ꝏ̄wohshwutauun wutasꝏ̄tuonk.
13.17 Matche anꝏ̄naenin penushau woskehuwonat, qut pabuhtanumwe anꝏ̄naenin neetskehhuwaonkanuꝏ̄.
13.18 Nukkodtik wutch kuhkꝏ̄tomúhteaonganit matchékuonk kah akodchuonk pish[-]ohtau qut wadtꝏ̄wontog áuskóntuonk pish quttiánumau.
13.19 Ohtunkish toh kodtantogish weekont ut kéteahogkónit, qut asꝏ̄tuog ôhquoantamwog, nukkodtumunat matcheseonk.
13.20 Weechâuont waantamwoh pish waantam, qut weechâuont mattammagwoh, pish nushau.
13.21 Woskehuwáont nꝏ̄sukauau matcheseaénin, qut sampweusseaénuog pish wununkqutauóog.
13.22 Wunnetou wuta[n]skodtumauoh neadtashégit wunnechansoh wunnechansꝏ̄oh: kah ꝏ̄weenaiétuonk matchetou wadchánumaúon sampweusseaénin.
13.23 Mꝏ̄cheke meetsuonk wutóhteakónteaonganit matchékuog, qut nawhutche paguanôog, newutche quénauwehik wahteauonk.
13.24 Matta a[u]wohteog sasamatahhꝏ̄wontug jishánumau wunnaumonuh, qut noh wom[ó]nont, wussasamatahwoh peississunit.
13.25 Sampweusseaénin meetsu, onk ꝏ̄wamepunneat: qut wunnogkis matchetou pish quenauhukkꝏ̄mou.
14.1 NIsh$noh waantam mittumwossis weekitteau, qut mattammogq wussꝏ̄qunnúmun nashpe wunnutcheganit.
14.2 N$noh pámushadt wussampwushaonganit, qushau Jehovah, qut pannéont ummayut mishanánumau.
14.3 Wuttꝏ̄nit mattammagq pogkómunk wuch petuánumꝏ̄onk, qut wussissittꝏ̄nash waantam, pish wutaskomwontamongqunash.
14.4 Matta oxinnꝏ̄g, oxinnekómukqut póhkoi, qut mꝏ̄cheke nanomônat nashpe ummnuhkésuonk ox.
14.5 Pabuhtanumwu waûwaénin matta pannꝏ̄wau, qut pannowáeu wauwaénin, pannꝏ̄wau.
14.6 Mamanꝏ̄wantam natinneham waantamꝏ̄onk, qut matta maskomꝏ̄un, qut wáhteauonk nikkumadt n$noh wohwóhtog.
14.7 Amaish wutch anaquabit mattammagq, matta naúmaôadt wussissetꝏ̄nit wahteauonk.
14.8 Ne ꝏ̄waantamóonk wôohtog wahteauat ummay, qut wutasꝏ̄tuonk mattammagq asꝏ̄kekodteaúmuonk.
14.9 Mattammaguog mômonehtamwog matcheseonk, qut kowutche sampweusseaénutu na womonittúonk.
14.10 Metah wahteau nehenwonche ꝏ̄wésogkinnꝏ̄wonk, onk penuwot matta pish wéogkehteaûꝏ̄ ꝏ̄weekontamꝏ̄onk.
14.11 Wék matcheseaen pish kepúhkon, qut wutayeuonk sámpwushaénin pish dtannégen.
14.12 Na may ne unnantog wosketomp sampoi, qut na w[ô]hkuhquôshik nuppꝏ̄e may.
14.13 Ahánitcheh wosketomp qut wuttah neuantam, kah wôhkuhquôshik yeu weekontamꝏ̄onk neit tuhkéqunnꝏ̄onk.
14.14 Omponchéinit wuttahhoh, pish numwóhtau nehenwonche wuttaonganash, kah wunneetou pish wunnukonoh.
14.15 Asꝏ̄tu ꝏ̄namptam nishnoh kuttꝏ̄wonk, qut wohwóhtog nánauóntam wuttaonganash.
14.16 Waantam wabesu, kah wꝏ̄m matcheseonganit, qut mattammagq, chekéishau, kah matta wabesu.
14.17 Teanuk musquantog, usseu mattammagqusseonk, kah wosketomp natwontog matcheseonk pish sékeneaúau.
14.18 Asꝏ̄tu pish wutáhtaun mattammagweséonk, qut waantam chetuhquabesu wohwohtamꝏ̄onk.
14.19 Matchetꝏ̄wog chekáteáhkomwog anaquábhettit wunnetꝏ̄og, kah matcheseaénuog ꝏ̄squoantamꝏ̄óut sampwéusseaénuog[,]
14.20 Nehenwonche weetatteamunguh sékeneunk matchéku, qut weenauweetu monáoh weetompoh.
14.21 N$noh ôhquanumont weetatteamunguh, matchesu, qut noh kodtumontteânumont matchékuoh, wowuneiyeu.
14.22 Sun matta pannéauóog natwontogig máchuk? qut pish ahtaúog kitteamonteanittuonk kah wunnamuhkuteyeuonk natwontamôhettit wanégik.
14.23 Wame anakausuonk paudtau anúhomôadtuonk, qut mussissittꝏ̄ne keketꝏ̄hkaonk paudtau nont machékuonk.
14.24 Wutchetuhquab waantamwénuog ꝏ̄weenaieetuonganꝏ̄h, qut asꝏ̄tuonk mattammagwog, ne asꝏ̄tuonk.
14.25 Wunnamuhkuteyeue wauwaénin pohquohwhunau keteahogkonuh, qut asꝏ̄kekodteae wauwodt pannꝏ̄wau.
14.26 Noh quoshont Jehovah, menúhki ꝏ̄namptammꝏ̄onk, wunneechanoh pish ohtoog nanouayeuonk.
14.27 Qusháonk Jehovah keteae tohkeekomuꝏ̄, amaehtamunat nupꝏ̄e ohpehanit.
14.28 Mꝏ̄chekoshont missinninnuh, sontim ne qutiánumaonk, qut quenaúhukqut missinninnuh matcheheaonk sontim.
14.29 Checheke musquantog missi ꝏ̄wohwohtammꝏ̄onk, qut noh teanuk musquantog, tahshinnum assꝏ̄tuonk.
14.30 Sampwutteahaonk ne uppomantamoonk weyaus, qut ishkouanatúonk wutannꝏ̄onk muskonash.
14.31 Mukꝏ̄kinont matchekuoh mishananumau Kezhukqutche, qut qutti[a]numont, kitteamonteanumau matchékuoh.
14.32 Matchetou âmaoúhkonk ummatchetowonk, qut sampweusseaen ahtou wutannoaúsuonk napukish.
14.33 Waantamoonk wutappen wutahut wohwohtamunitche, qut nô ait nôeu asꝏ̄tuwéhtu, wahheau.
14.34 Sampweusseonk tohshinum wutohtimóin, qut matcheseonk mishananumau howae missinninnuog.
14.35 Ketassꝏ̄t womonau waantamwu wuttinnúmoh, qut musquanumau nnehhog akodchehhuwanutcheh.
15.1 MAnunnu nampꝏ̄whôsuonk qushkinnum musquanituonk, qut mꝏ̄squeyeuonganash amaumantinnumun musquanittuonk.
15.2 Weenan waantam sampwe auwôhteau wahteaonk, qut wuttꝏ̄n mattammagq, sꝏ̄kinnum asꝏ̄tuonk.
15.3 Wuskesukquash Jehovah qunnuppu muttaok, moneam matchit kah wunnegen.
15.4 Neetskehuwaeu meenan, keteaongane mehtugk, qut paneyeuonk naut ohtag, ne nashauongane pokshâonk.
15.5 Mattammagq kohkonnantam ukkuhkꝏ̄tommuhteaonk ꝏ̄shoh, qut noh wodtꝏ̄wontog auskontuonk, waantam.
15.6 Wekit sampweusseaenin mónat nompakouunash, qut anuhomauwaonk matchetou, wuttammepunnaonk ohteau.
15.7 Wussissetꝏ̄nash waantam wusséseohhomunneau wohwohtamꝏ̄onk, qut wuttah matchetou matta ne wutussen.
15.8 Wussephausuonk matchetou wunnéchantammꝏ̄onk Jehovah, qut uppeantamóonk sampwushaenin, ꝏ̄wekontamoonk.
15.9 Ummay matchetou, wunnechantammꝏ̄onk Jehovah, qut owomonuh nahog nꝏ̄sukómunit sampweuseonk.
15.10 Auskontuonk wussauwunnugqun ôhquoantog may, kah jishantog auskontuonk pish nup.
15.11 Chepiohkomuk kah paguanuonk anaquabit Jehovah, anue mꝏ̄cheke wuttahhꝏ̄woh wunnechanoh wosketompaog.
15.12 Mamanowantam matta w[ó]monóou auskomukqutche, onk matta aûou waantamuhtu.
15.13 Metah weekontog, pôunneunkquodt wuskesuk, qut neúantamoonk metahut pohkshâuh wunnashauonguh.
15.14 Noh ahtunk wohwohtamoonk, wuttahoh natinhamwoh wahteauonk, qut wuttꝏ̄n mattammagq meechu mattammagꝏ̄onk.
15.15 Wame ukkesukodtumash noh onkapunnadt, machitash, qut noh ahtunk weekontamwu metah nagwutteáeu mishadtuppu.
15.16 Oguhsékit, qushonat Jehovah, yeu anue wunnegik onk ohtauun monatash nampakouunash, wuttamhukqut.
15.17 Anue wunegen wunnepogque meetsuonk weeche womonittuonk, onk wunnogqut ox, kah weeche jishanittuonk.
15.18 Musquantamwu wosketomp áyum waweenwhatuonk, qut noh checheke musquantog ummánunnéhtaun waweenwhatuonk.
15.19 Ummay saséegenam onatuh asinnekôusse pummeneutunkanit, qut ummay sampweusseáenin mꝏ̄soi:
15.20 Waantamwu wunnaumonaiin ayimauau ꝏ̄shoh weekontamun, qut mattammagq ukkohkonnánumoh okasoh.
15.21 Asꝏ̄tuonk, ꝏ̄weekontamoonk quenaaihukqut waantamoonk, qut noh woh wohtog sampwushau.
15.22 Unnantamowonganash pokshaash mattta kodteaquttuonganinnꝏ̄g, qut monacheg kodteaqutteamocheg ummenuhkehteaneau.
15.23 Wosketomp ohtau muskouanatamoonk, wutche wuttꝏ̄ne wunnampꝏ̄whosuonk, kah kuttꝏ̄wonk unnꝏ̄womuk ut wututtꝏ̄cheiyeumut, uttoh en wunnegen?
15.24 Pomantamoe may waabeu wutche waantamwog, onk woh amaeu wutch chepiahkomukqút agwe.
15.25 Jehovah pish paguodtoh weekꝏ̄ pittuanumoog qut pish menehketeau wussissepoiyeum sekousquoh.
15.26 Wuttenantamꝏ̄ongash matcheetꝏ̄og nish wutuhquoantamunash Jehovah, qut pahkeyeuehettit, ukkuttꝏ̄ongash tapeneunkquotash.
15.27 Noh nehnehteadt anuhamoadtuonk wuttamehteou nehenwonche wek, qut noh sekeneog magꝏ̄ongash, pish pomantam.
15.28 Wuttah sampweusseaen natwontam nampꝏ̄hamunat, qut wuttꝏ̄n matcheetoú sokenum mamatchukish.
15.29 Jehovah nôꝏ̄sukauau matchetꝏ̄oh, qut nꝏ̄tam uppeantamoonk sampweusseaen.
15.30 Muskesukque wequai ꝏ̄wekontamwahukqun metah, kah wunne waeenodtuonk weesitteau wuskonoh.
15.31 Mehtauog ne nꝏ̄tog pomantamwáhuwae auskontuonk, noh weetomau waantamwoh.
15.32 Noh sekeneog kuhkꝏ̄tomwehteaonk, jishanumau ukketeahogkounoh, qut noh nꝏ̄tog aiuskontuonk ohtou wohwohtamoonk.
15.33 Qushaonk Jehovah ne ukkuhkꝏ̄tomwehteaonk waantamoonk, kah hohpoonk negonneyeuꝏ̄ quttianittamꝏ̄onk.
16.1 MEtahhꝏ̄wae quaguashweongash ut wosketompaut, kah weenannue nampꝏ̄hamóonk, nish wutchayeumoush Jehovah.
16.2 Wame ummayash wosketomp pohkiyeuash ut nehenwonche wuskesukqut, qut Lord quttuhwau nashauonguh.
16.3 Ahtûsh kutanakausuongash Lord, lah kuttenantamꝏ̄ongash pish menuhketeauunash.
16.4 Jehovah wame teanteaquassinish ayimauau wuhhogkuh: nux, matchetowog wutch matchuk kesuk.
16.5 Nishnoh pasuk noh pehtuánumweteáhont, n[e]h wutunkquanumoh Jehovah: weetinnutchodhettit matta pish mo sasámatahwhôu.
16.6 Nashpe monaneteáonk kah wunnomwayeuonk, matcheseonk jishkhomun, kah nashpe qushaonk Jehovah, wosketompaog nukkodtumwog machuk.
16.7 Wosketomp ummayash wussikketeaheont Jehovah, ayeuau ummatwomoh ꝏ̄nuhkonukqunnat.
16.8 Anue wunnegen ogguhse nashpe sampweseonk, onk nish monakish anuhamóadtuongash, wanne sampwanꝏ̄gish.
16.9 Wuttah wosketomp natwontam ummay, qut Jehovah sampwohto wuttanehtuongash.
16.10 Manittꝏ̄e kuttꝏ̄onk ut wussissittꝏ̄nut ketassꝏ̄t, wuttꝏ̄n matta pannesemunꝏ̄ ut wussittumꝏ̄onganit.
16.11 Sampwe quttuhwheg, kah quttompaghꝏ̄tegash wuttaiheash Lord, wame manꝏ̄tut quttompaghꝏ̄tegash, ne wutanakausuonk.
16.12 Ne wutuhquontamꝏ̄onganꝏ̄ ketassꝏ̄tamwog, matchesenat: newutche ketassꝏ̄tamwe appuonk menehketeau nashpe sampweusseonk.
16.13 Sampweyeuáe mussissetꝏ̄nash nish ꝏ̄wekontamꝏ̄onganꝏ̄ꝏ̄ash ketassꝏ̄tamwog, kah nag womonáog neh sampwe nꝏ̄anutcheh.
16.14 Ummusquantamꝏ̄onk ketassꝏ̄t ogqueneunkquot aunchemꝏ̄enúe nuppꝏ̄onganit, qut waantamwáen wunnukappinnumun.
16.15 Ut wunnompamukquodtut wuskesukqut ketassꝏ̄t ne pomantamóonk, kah ukkitteamonteanitteaonk ogqueneunkquodt maumachish sokanóne matokqsit.
16.16 Uttôh en mꝏ̄cheke wunnegen ohtauunat waantamóonk, onk ne gold? kah ahtauunat wohwohtamóonk ne pepenamun anue onk ne silver?
16.17 Ukqunnunkque mayou sampweussecheg, ne nukodtumunat machuk: noh nanawehteunk ummay wadchanau ukketeahogkaunoh.
16.18 Pehtuanumóonk negonuhkom paguanuonk: kah qunnunkui metah negonuhkom penusháonk.
16.19 Anwunnegik hohpáe nashauonganúꝏ̄ut kenugke ahhogpacheg, onk neit chach[a]ubenemunat sequehtahhamóonk kenugke pehtuanumoehtu.
16.20 Noh waantamwe nehteunk teaguas, pish namehteau wanegik, kah noh pabuhtanumont Jehovah, noh wunniyeu
16.21 Waantamweteahoncheg pish hennóog nupwô[o]g kah weekone mussissittꝏ̄n nano misheteau netuhtóonk.
16.22 Wohwohtamóonk pomantamóe wuttohkekom noh ahtunk: qut ukkuhkꝏ̄tomwehteaonkanꝏ̄ asꝏ̄tuog ne asꝏ̄tuonk.
16.23 Waantamwaen wuttah kuhkꝏ̄tomwehteomꝏ̄ wuttꝏ̄n, kah kꝏ̄chteau netuhtaonk ut wussissetꝏ̄nut.
16.24 Weekontamwe kuttꝏ̄ongash nish hony-kombash, wekonash ut keteahogkôunit, kah wunnamamóonk ut wuskonehtu.
16.25 Na may wosketomp unnantam ne wunnegen, qut na ut wohkukquoshik nish nuppꝏ̄ongane mayash.
16.26 Noh anakausit, anakausuwehtau wuhhogkuh, newutche wuttꝏ̄n ꝏ̄wehquetumunkqun.
16.27 Matchetou kuttahham machuk, kah ut wuttꝏ̄nut, onatuh chikohtáe nꝏ̄tau
16.28 Chenauausue wosketomp ohketeau penuanittuonk; kah kehkomwaenin chachaubenau wunnꝏ̄womonittꝏ̄oh.
16.29 Chekeseaen wunnompumau weetatteamungoh, kah wussagkompagunoh en mayut matta wunnegenninnꝏ̄k.
16.30 Suppikquaéhtam natwontamunat musquanittamweyeuꝏ̄gish: mamontunuk wussissetonash pakodjteau machuk.
16.31 Wompequae muhpuhkuk ne sohsumóe chetuhquab, namehteomuk ut sampweusseáe mayut.
16.32 Noh cheku musquantog, áneukauau manuhkesinitcheh: kah noh nanawunont wunnashauonguh aneukauau neh sohkomunutcheh otan.
16.33 Tanohtôadtuonk unnuhkon woskechehquau, qut mamusse kuhkenauwehtinneat wutch ayeumo Jehovah.
17.1 ANue wunnegen pehtom, kah wunnohteaántamun, onk sephausuongash numwo[h]tag wetuómut, kah penuanittuonk
17.2 Waantamwe wuttinneumun pish nanawunau wunnaumoniinneuh neh akodchéhuánitcheh, kah pish ahtou ohtoongane nequtchippai kenugke wemattinneat.
17.3 Sasábasohsimuk ne wutch silvere, kah sabasóhsuonk ne wutch gold, qut Lord qutchehto metahhash.
17.4 Matcheseaen kukkeitam pannꝏ̄wae mussissetꝏ̄nash: kah nannꝏ̄waénin nꝏ̄tam matche meenan.
17.5 Howan momontauont matchekuoh, kekomau kezhukqutcheh, kah noh wekontog unkquanumꝏ̄ongash, matta pish mo sasamatahwhôu.
17.6 Mukkiog wunneechanꝏ̄oh wutchetuhquabéyeu kehchiog: kah wussohsumꝏ̄onganꝏ̄ mukkiog ꝏ̄shꝏ̄oh.
17.7 Wunanakꝏ̄waonk matta tapeneunkquottino asꝏ̄kuut, anue ogguhse santimmout pannꝏ̄wae mussissetꝏ̄nash.
17.8 Magꝏ̄onk onatuh mashoadtik qussuk ut wuskesukqut noh ahtunk: uttoh an quttukquemꝏ̄uk wunniyeumꝏ̄.
17.9 Noh o[n]khꝏ̄k panneusseonk natinneham womonittuonk; qut noh nompeyit ne teag, chippinnau wânauwátinitcheh.
17.10 Aiuskontuonk mꝏ̄cheke petutteau waantamwenúut, onk neit nequt pasukꝏ̄e togkodtuongash ut asꝏ̄tuut.
17.11 Matchetou webe natinneham cheketamꝏ̄onk, newutche unkqueneunkque a[n]nꝏ̄naenin pish ayeuuhkóne annꝏ̄nonuh.
17.12 Mosq mogkꝏ̄kinitcheh wuskoshimwussoh aiyn woh nogkushkauont wosketompoh, onk mattamogquoh ut ummattammagꝏ̄unneat.
17.13 Howan onkquatôsit machuk wutch wanegik, machuk matta pish amaémunꝏ̄ wutch wekit.
17.14 Waj kutchissik penuánittuonk, onatuh howan pahquodchuánuk nippe, newutche ahqueteauꝏ̄k penuánittuonk asq waèogéhhetteaógup.
17.15 Noh sampweogquanumont matchetꝏ̄oh, kah noh pakodchimont sampwesénutcheh, nag naneeswe wutunkquanumoh Jehovah.
17.16 Tohwutch ꝏ̄nohteashom ut asꝏ̄tu wunnutcheganit, ahtauunat waantamóonk, matta wôdtahhꝏ̄wontamꝏ̄g.
17.17 Weetompain nagwutteaeu womoausu, kah wematin neetu wutch wuttamehpunaonk.
17.18 Woskeetomp matta wohwohtamꝏ̄g ponkinitchohꝏ̄, kah quoshómwanshuau ut anaquabit weetompoh.
17.19 Noh womontam pannéusseonk womontog penuanittuonk, kah noh tohshinuk ꝏ̄squont, natineham paguanuonk.
17.20 Noh chenauausitteahont wanne namehteau wanegik: kah noh matcheenannuont, penushau ut wosketuonganit.
17.21 Noh wanaumonait mattammagwoh, ne wunneuantamꝏ̄onk: kah ꝏ̄shoh mattamog wanne weekontamꝏ̄onganu.
17.22 Weekontamwutteahaonk onatuh moskehtuut kꝏ̄nenehikqun, qut pokshae metah keshohtahtu muskonash.
17.23 Matchetou neemunum magꝏ̄onk wutch wohpanágánit, woonkitteauunat wussittumoe mayash.
17.24 Waantamoonk anaquabit noh wohwohtog: qut wuskesukquash mattamog nish weekqshik ohke.
17.25 Mattammagwe wunnaumoniin wunneuanatamꝏ̄onk ꝏ̄shoh, kah weesogkinnꝏ̄onk noh neechanukuhpoh.
17.26 Kah wonk, sasamatahwhonat sampweseit, matta wunnegenninno: asuh togkomonat sontimoog wutch sampweusseonk.
17.27 Noh ahtunk wahteunteaonk mamanenehteau ukkuttꝏ̄wongash: kah wohwohtamwe wosketomp manunne nashauonganau.
17.28 Noh mattamog chequnapitcheh, ogquanumau waantamuk, kah noh yanunuk wussissetꝏ̄nash, noh wohwohtamoe wosketomp.
18.1 NAshpe kodtantamoonk wosketomp chapunont wuhhogkuh[.] natinneham kah weogkehteau wame waantamoonk.
18.2 Mattamog matta wekontamꝏ̄ wohwohtamꝏ̄onk: qut wuttah woh wahshannau wuhhogkuh.
18.3 Paahetticheh matcheetꝏ̄og, neit wonk peyaumꝏ̄ mishananittuonk, kah nashpe mattohhentupanateonk, kehkontuonk,
18.4 [VV]uttꝏ̄nꝏ̄e ukkuttꝏ̄ongash wosketomp ogqunneunkquotash mꝏ̄nompagwut: kah wuttohkekom waantamoonk onatuh tommogkone sepuissash.
18.5 Matta wunnegeninno tapeneanonat noh matcheetou, kepuhkonat, sampweusseaen en wussittummꝏ̄onganit.
18.6 Mattamog wussissittꝏ̄nash petutteaumꝏ̄ash penuanittuonganit, kah wuttꝏ̄n wehquttumꝏ̄mꝏ̄ tattogkodtuongash.
18.7 Wuttꝏ̄n mattamog ne uppaguanuonk, kah wussissittꝏ̄nash ukketeahogkoune uppehanah.
18.8 Ukkuttꝏ̄ongash kehkomwaenin nish onatuh nꝏ̄chumwehtahittuongash, kah nish petutteamꝏ̄ash en anꝏ̄mut menogkussit.
18.9 Wonk noh saseganamwanakausit, weematoh neh môge magunitcheh.
18.10 OOwesuonk Jehovah menuhkonkonous: sampweusseaen na ussishàu, kah nanauwiyeu.
18.11 Weenaueetu ꝏ̄wenauwetuonk ne ummenuhkꝏ̄tan, kah onatuh ukqunnuhqunneutunkanit ut nehenwonche wuttenantamꝏ̄onganit.
18.12 Asquam paguanuonganꝏ̄g, wuttah wusketomp pittuanumꝏ̄mꝏ̄, kah hohpaonk negonuhkom quttianittuonk.
18.13 Noh nampꝏ̄huk ne teag asq nanꝏ̄tamꝏ̄gkup, ne ummattammagꝏ̄onk, kah akodchuonk.
18.14 Wunnashauonk wosketomp kenunnum wunnꝏ̄chumwesuonk: qut nꝏ̄chumwetahhamwe nashauonk howan woh wuttohshinnumun:
18.15 Wuttah waantamweussemꝏ̄en wohwohtamꝏ̄onkanneumꝏ̄, kah wehtauog waantam natinnehamꝏ̄mꝏ̄ wahteunteaonk.
18.16 Ummagꝏ̄ónk wosketomp ummahkunkqun, kah uppasꝏ̄qun wuttꝏ̄oshketompaut.
18.17 Noh negonne kenꝏ̄tog wuttinniyeuonk, sampweyeuꝏ̄, qut weetatteamunguh peyau, kah wunnatinneuhkonukquoh.
18.18 Tanohtoadtuonk mahchteauꝏ̄mꝏ̄ penuanittuonk: kah chachaubenau ut nashauwe menuhkesuenuh.
18.19 OOweemátin musquanummuadt, unnussiogkussu menuhkꝏ̄tanat, kah uppenuanittuonganꝏ̄ash onatuh wonkonꝏ̄sinneu neepattuhquonkanit.
18.20 Wunnogkus wosketomp pish tapeteauun nashpe wuttꝏ̄ne meechummuonk, kah nashpe nano nekitteauómꝏ̄ut wussissetꝏ̄nash pish wamepꝏ̄h.
18.21 Nuppꝏ̄onk kah pomantamoonk ut ummenuhkesuonganit meenan, kah nag womontogig pish meechwog ummeechummuonk.
18.22 Noh nameheont muttumwossissoh, namehteau wanegik, kah attumunum ukkitteamonteanitteaonk Jehovah.
18.23 Matcheku nanompanwoh, qut weenauweetu âmohwhe nampꝏ̄whosu.
18.24 Wosketomp noh waeetompait woh womoausue ussu: kah na ꝏ̄weetompain anue menuhke môsogque onk noh wematin.
19.1 ANue wunneetou matcheku, noh pamwushadt ut wussampweseonganit, onk noh woonkitteunk ut wussissittꝏ̄nut, kah noh mattamog.
19.2 Wonk keteahogkou matta waahteauonganeg, matta wunnegenninno, kah noh kônuppunuk wusseetash. matchesu.
19.3 Ummattammagꝏ̄onk wosketomp woonkitteau ummay, kah wuttah mꝏ̄mꝏ̄skumau Lord.
19.4 Weenaueétuonk ayimꝏ̄mꝏ̄ mꝏ̄cheke weetompain: qut matcheku chipappu wutch weeatteamunganit.
19.5 Pannꝏ̄wae wauwaen matta pish mo sasametahwhou, kah noh pannꝏ̄wayeit, matta pish pohquohhamꝏ̄.
19.6 Monaog nanompassittumwog ukkitteamonteanitteaonk sontim: kah nish$noh wosketomp ꝏ̄weetompainneuh neh magunitcheh magꝏ̄ongash.
19.7 Wame wematoh matcheku wussekeneunkquoh: uttoh en anue mꝏ̄cheke weetompoh nóꝏ̄sukonk: wutasukꝏ̄tinuh kuttꝏ̄ongash, onch wanne wunneneheouh.
19.8 Noh waantamꝏ̄onk ohtunk, womonau nehenwonche ukketeahogkounoh: noh wadchanuk wohwohtamꝏ̄onk pish namehteau wunnegen.
19.9 Pannꝏ̄wae wauwaen matta pish mo sasamatahwhou: kah noh pannꝏ̄wayit pish awakompanau.
19.10 Weekontamóonk matta ꝏ̄nuhkongkꝏ̄un mattamog: anue ogguhse wuttinneumimuk nanauwunau sontimon.
19.11 OOwaantamoonk wosketomp wutontattauun ummusquantamoonk, kah ne waeenomaonk pamuhkog matchenehittuonk
19.12 Ummusquanittamꝏ̄onk ketassꝏ̄t onatuh wunnehnehteaonk qunnonou: qut ukkitteamonteanitteaonk ogqueneunkquot neechippogqut ut moskuhkekontu.
19.13 Mattammagwe wunnaumoniin wutonkapunnaonk ꝏ̄shoh, kah uppenuanitteaongash mittamwossis, nish nagwutteae pappadtippashinn[o]ash.
19.14 Wetu kah wenauwetuongash nompohtaumaonk wutꝏ̄shimaú, kah waantamwe mittumwussis wutch ayeu Jehovah$ut.
19.15 Segeneamoonk kussikkoueahuomꝏ̄: kah sesegeanamwe keteagohkou pish kodtuppꝏ̄.
19.16 Noh nanawehteunk annꝏ̄teamꝏ̄onk nanawehteau nehenwonche ukketeahogkounoh, qut noh jishantog ummayash pish nuppꝏ̄.
19.17 Noh kodtumonteanumont matchekuoh, namohkoheau Jehovah, kah ne maguk, pish wonk wutoadtuhkauon.
19.18 Sasamatah kenaumon ash annoussuonganuuk, kah kukketeahogkou ahque wohquanumonch newutche mau.
19.19 Wosketomp mashe musquantog pish sasametahwhou, newutche ken pohquohwhunadt, wonk mos kutussen.
19.20 Nꝏ̄tash kenꝏ̄nittuonk, kah attumunush kuhkꝏ̄tomoadtuonk, onk woh kꝏ̄waantam ut kutogkomaiyeumut.
19.21 Monatash natwontamꝏ̄ongash ut wuttahut wosketomp, qut webe ukkenꝏ̄nuwaonk Jehovah, ne pish menuhkohteau.
19.22 Ne kodtantamwahuwomꝏ̄uk wosketomp, ne ꝏ̄womoausuonk: kah matcheku an wunneetuk onk noh pannꝏ̄waen.
19.23 Qushaonk Jehovah ne pomantamꝏ̄onganiyeu kah ahtonk pish appu taphettuonganit matta pish natauwaheau nashpe machuk.
19.24 Sasegenamwáen ahtóhtau wunnutcheg ut uppꝏ̄chenauóunit, kah matta wonk uppaudtoouun ut wuttꝏ̄nit wonk.
19.25 Togkom mamanauwontamwaen, kah mattammagwog pish ahque usseog, kah aiushkom noh wohwohtog, kah wahteou wohwohtamꝏ̄onk.
19.26 Noh mahtshanont ꝏ̄shoh, kah amaꝏ̄hkauont ohkasoh, noh wunnaumoniin akodchuwahuwadt, kah paudtou matchenittuonk
19.27 Nunnaumon ahque nꝏ̄tash ne kuhkꝏ̄tomwehteaonk ne woonkitteateunk wutch wohwohtamóe kuttꝏ̄wongash.
19.28 Matcheetowe wauwaen mishanántam wussittumóonk, kah wuttꝏ̄n matcheetou mahchepꝏ̄ matcheseonk.
19.29 Wussittumꝏ̄ongash quoshauwohtauonáoash mamanauwontamog, kah togkodtuongash ut uppisquanꝏ̄out mattammagwog.
20.1 WIne asꝏ̄kekodteamoénin, onkup kogkeâhuaénin, kah howan ne nashpe asꝏ̄kekomit, noh matta waantamꝏ̄.
20.2 Qushaonk ketassꝏ̄t ogqueneunkquodt wunnehnehteaonganit qunnonou, howan mꝏ̄mꝏ̄sqheont matcheneheau nehenwonche ukketeahogkôunoh.
20.3 Ne quttianumáonk wosketomp ahqueteauunat penuanittuonk: qut nishnoh mattamog ꝏ̄weogkehteauun.
20.4 Seségeneamwen matta anaskhamꝏ̄, wutche tohkoi, newajeh pish weenshadt kepenumwahettimuk, kah mo teaguas ohtóou.
20.5 Waantamóonk ut wuttahut wosketomp ogqueneunkquoot mꝏ̄nompagwut qut waantamwen pish wussohwuttauun.
20.6 Monáog pish wahteauwahuwaog nishnoh pasuk nehenwonche ꝏ̄netuonk, qut pabuhtanumukqussuen howan woh wunnamheuh?
20.7 Sampweusseaen pomushau ut wussampweusseonganit: wunneechanoh wunánumóinneuh nahohtôeu nagum.
20.8 Ketassꝏ̄t noh apit wussittumóe appuonganit seahham wame machuk nashpe wuskesukquash.
20.9 Howan woh anꝏ̄wadt nuppahketeoh nuttah, nuppahkes wutch nummatcheseonganit?
20.10 Papenꝏ̄e qutompagꝏ̄tegash, kah papenowe quttuhwheganash nish na neese netatuppe wutunkquontamunash Jehovah
20.11 Noh mukkies wutch waheâu wutusseongash, uttôh en wutanakausuongash pohki, kah uttôh en sampoi.
20.12 Nꝏ̄tamwe mehtauog, kah naumꝏ̄e muskesuk, Jehovah wunneeswe kesteauunash.
20.13 Ahque womontash kouéonk, ishkont kummatcheek, wohshunush kuskesukquash, kah pish kꝏ̄wamup petukqunnunk.
20.14 Ne matchit, ne matchit, nꝏ̄wau noh adtôadt, qut moncheit neit mishkôau.
20.15 Na goldeuꝏ̄, kah monaash rubiash, qut wohwohtamóe mussissittꝏ̄nash, nish mishoadtue nompakꝏ̄unnúꝏ̄.
20.16 Nemunush wuthogkꝏ̄onk noh quoshomwanshont penuwohteuh, kah nemunush kenâhtôsuonk wutch penuwohteasq.
20.17 Wutassꝏ̄kekodteámoe petukqunneg weekon ut wosketompaut, qut ompetak wuttꝏ̄nit pish numwohteau hassunnemesash.
20.18 Nishnoh kesantamwe usseonk ne menehketeausu nashpe kenꝏ̄nittuonk, kah nashpe wunne kenꝏ̄nittuonk ayeuteáhuash.
20.19 Noh agque sohhog kehkomwaenuut, wahteauwahuau kemeyeuꝏ̄gish, newutche ahque weogeh noh papannôat nashpe wussissittꝏ̄nash.
20.20 Howan matánumont ꝏ̄shoh asuh ohkasoh, ꝏ̄wequananteg pish ôhthamun ut mishe pohkenáiyeuut.
20.21 Ahteonk woh teanuk moenumun, ut waj kutchissik: qut adt wohkukquoshik matta pish wunánatamꝏ̄un.
20.22 Ahque nꝏ̄wash nutannꝏ̄tontam machuk: qut pahtesúos Jehovah, kah noh pish kꝏ̄wadchânuk.
20.23 Pepenꝏ̄e quttuhwhegash nish nishkeneunkquodtash ut Jehovahut, kah pannꝏ̄wae qutompáthꝏ̄teg matta wunnegeninno.
20.24 Wosketomp wutauongash wutch ayeumꝏ̄ash Jehovah, neit uttoh woh wuttin wahteauun wosketomp nehenwonche ummay?
20.25 Ne upputhámꝏ̄onk wosketomp, noh mahchipwut ne waneetupanatamweyeuꝏ̄k: kah pak[ó]dche quoshôadt, neit natꝏ̄tomwehteadt.
20.26 Waantamwe ketassꝏ̄t seahwhau matcheetꝏ̄woh, kah wunohkinumaúoh wheel.
20.27 Wunnashauonguh wosketomp ne ꝏ̄wequananteg Jehovah, natinneahkontamꝏ̄mꝏ̄ wame anomhog menogkusseit.
20.28 Monanetuonk kah wunnomwayeuonk wadchanáog ketassꝏ̄tamwoh, kah wutappuonk waapinumꝏ̄mꝏ̄ nashpe monanitteaonk.
20.29 Wussohsumꝏ̄onganꝏ̄ wuskenuꝏ̄g ne ummenuhkesuonk, kah ꝏ̄neetuonganꝏ̄ kehchiog ne ꝏ̄wompuhquónꝏ̄.
20.30 Nehchꝏ̄kiyeúe nꝏ̄chumwetahwuttuonk pahketeo machuk: netatuppe togkodtuongash anomhogkiyeu menogkus.
21.1 WUttah ketassꝏ̄t ohteau Jehovah wunnutcheganit, neáne sepupagwut: ukquinnuppinnumun en uttoh anantog.
21.2 Nishnoh ummay wosketomp sampoi ut nehenwonche wuskesukqut, qut Jehovah natwontam metahhash.
21.3 Ussenat sampwagk kah wussittumóonk ummꝏ̄cheke tapeneaumun Jehovah onk ne sephausuongash.
21.4 Pehtuanumweonungqussuonk, kah pehtuánumwe metah, kah wutanashkuhhamóonk matchetou ne matcheseonk.
21.5 Wuttenantamꝏ̄ongash menuhkodtinneakaénin nogque mummiskhukqunat: qut noh kenupshont, webe nogque quenauwehukqunat.
21.6 Miánumunat nompakꝏ̄unash nashpe pannꝏ̄wae meenan, ne tahnꝏ̄cheyeuꝏ̄uk, pâpômúhteau nashpe neh natinnehamunutche nuppꝏ̄onk.
21.7 Ummukkꝏ̄kinnuáonganꝏ̄ matcheetꝏ̄og, pish uppaguanukqun[é]au: newutche sekeneamwog ussenat wussittumꝏ̄onk.
21.8 Ummay wosketomp woonkiyeuꝏ̄ kah penꝏ̄weyeuꝏ̄: qut noh pahkesit, wutanakausuonk sampoi.
21.9 An wunnegik wekinneat ut pꝏ̄chóag ut woskeche weetuómut, onk weetomónat penuanitteáe mittumwossis, ut mumméhsheikkomukqut.
21.10 Ukketeahogkóunoh matchetou kodtantamwoh machuk, weetatteamungoh wanne namehteauoh kitteamonteanitteaonk ut wuskesukqut.
21.11 Mamanuwantamwén sasamatahwhut, noh mattammagꝏ̄ꝏ̄[ú]t waantamweheau: kah waantamwénin kuhkꝏ̄tomauut, attumunum wahteanteaonk.
21.12 Sampweusseáen waantamwe natwontam matcheetou week, qut God kepuhteau matcheetꝏ̄oh wutche ummatcheseonk.
21.13 Howan kóphog wahtauogash ut ummauonganit matcheku, nagum wonk pish mau, qut matta pish nꝏ̄tauau.
21.14 Keme magꝏ̄onk pamuhkom musquanittamꝏ̄onk, kah onkquatunk pꝏ̄chenauóunit, menuhke musquanittamꝏ̄onk.
21.15 OOweekontamꝏ̄onk sampweusseáen, ussenat wussittumóonk, qut paguanuonk wutai[h]eeu matcheseáe anakausitcheg.
21.16 Wosketomp noh wâônit wutch wohwohtamwe mayut, pish appu ummukkineonganꝏ̄ut nuppꝏ̄og.
21.17 Noh womontog nanwe puhpuonk, pish matcheku, noh womontog wine kah pummee, matta pish weenauweku.
21.18 Matcheto[u] pish manꝏ̄whôu wutch sampweusseaénúh, kah panneseáen wutch sampwesinitcheh.
21.19 An wunnegik wekinneat touohkomuk, onk weetomónat penuanitteaée kah musquanitteae mittumwossis.
21.20 Kodtantamóe nompakouunash, kah pummee ut wutayeuonganit waantamwen: qut mattamog ummáhtogéhteauun.
21.21 Noh asúkog sampweusseonk, ah monaneteáonk, namehteau pomantamóonk, sampweusseonk, kah quttianittuonk.
21.22 Waantamwen quosquetantauau wutꝏ̄tanat masugkenuk, kah nꝏ̄kúhteau ummenuhkesuonk ne pâbuhtantamuk.
21.23 Noh nanawehteunk wuttꝏ̄n kah weenan, nanawéheau ukketeahogkôunoh wutch wuttamèhpunnaonganit.
21.24 Pittuánumwe kah quanunkquanittamwe mamanꝏ̄wontamwéinin, ne wuttissowesin, noh pehtuánumwe musquanitteadt.
21.25 Ukkodtantamóonk sesegenamwen wunnushhukqun: newutche wunnutchegash sekeneamꝏ̄mꝏ̄ash anakausin.
21.26 Noh nehnehteáe matchekodtantam neteágu, qut sampweusseáen ummagun kah matta ꝏ̄wohquontamꝏ̄un.
21.27 Wussephausuonk matchetou ne uhquontamóonk; uttoh en mꝏ̄cheke paudtunkish nashpwe matche kodtantamôonk?
21.28 Pannꝏ̄wáe wauwaénin pish awakompanau, qut wosketomp noh nꝏ̄tog menuhke keketꝏ̄kau.
21.29 Matcheetowenin menehkinum wuskesuk: qut noh sampwesit sampweteau ummay.
21.30 Matta waantamwonganinno, asuh wohwohtamwonganinno, asuh kenꝏ̄nittuonganinno ayeuuhkóne Jehovah.
21.31 Horses quaquoshwunau wutche ayeuteáe kesukodtut; qut wadchanittuonk wutch Jehovah.
22.1 WUnnewesuonk teaogu pepenamweh, onk misheenauweetuonk, kah womoausue tapeneóadtuonk teaogu onk ne silver kah gold.
22.2 Wenauweetu kah matcheku nogushkôadtuog, Jehovah noh kezheunt wame.
22.3 Waantamwaen quosháe naum machuk, kah puttogkqueu, qut asꝏ̄tuog kutchitóusháog, kah sasamatahwhóog.
22.4 Nashpe hohpounk, kah qushaonk Jehovah, weenauwetuonganúꝏ̄, kah quttianatuonganúꝏ̄, kah pomantamꝏ̄onganúꝏ̄.
22.5 Asinnekôussog, ahpehhanog ut ummayut chenauausu, noh nanaweheont ukketeahogkôunoh, pish neh wunnaꝏ̄sukauoh.
22.6 Nehtuhpeh peisses ut mayut ne woh ayont: kah kehchisuit matta pish wunnukkodtumꝏ̄un.
22.7 Wena[u]étu nanawunau matchekuoh, kah nogkuhkauwaénin wuttinneumoh noh nogohkouhuadt.
22.8 Noh ahketeadt matcheseonk pish kepenum tahnꝏ̄cheyeuonk, kah nashpe ummuskauanittamwe togkomunk pish mahtussu.
22.9 Noh wanampamuk wuskesukquont pish wunánumau: newutche assamau matcheekuoh uppetukqununk.
22.10 Sohwôhteash mamanꝏ̄wontam, kah meko[n]tuonk pish sohhamꝏ̄mꝏ̄; nux, penuanittuonk, kah kekontuonk pish ahque nniyeuash.
22.11 Noh womontog pahketeaháonk, wutche tapeneunkquodte wussissetꝏ̄nash, ketassꝏ̄t neh pish weetompoh.
22.12 Wuskesukquash Jehovah wadchanumꝏ̄mꝏ̄ash wohwohtamóonk, kah kepuhteau ukkuttꝏ̄onganꝏ̄ash panneseaenúog.
22.13 Sesegenamwénin nꝏ̄w[à]u, qunnonou noh poquadchit, pish nunnushit ut tauomaukquehtu.
22.14 Wuttꝏ̄n penuwohteasq ne mꝏ̄nói pasohtheg noh unkquanumont Jehovah, pish ne uppetshon.
22.15 Asꝏ̄tuonk weesquabesu wuttahhut mukkies, qut sasamatahhꝏ̄waontog pish wunnôꝏ̄sukomwáheon.
22.16 Noh môgkꝏ̄kinont matchekuoh nano ummishteauunat ꝏ̄wenauwetuonk, kah noh anumauont wenauwetuoh, wunnamuhkut pish quenauwehik.
22.17 Nauansh kehtauog, kah nꝏ̄tash ukkuttꝏ̄ongash waantam, kah ponsh kuttah ut nꝏ̄wahetteaonganit.
22.18 Newutche ne wunnegen nish nanauwehteauan ut kittinn[ó]miyeuut, nish pish wonk wunohtaash ut kussissittꝏ̄nit.
22.19 Onk woh kuppabuhtantamóonk ohteau Jehovah$ut, kꝏ̄wahteauwáhesh yeu kesukok, nux ken.
22.20 Sunnummatta kꝏ̄sukuhhumaúonꝏ̄mis wôunegugish ut kenꝏ̄nittuonganehtu kah ut wahteauonganit.
22.21 Onk woh kꝏ̄wahteauwahush papanéyeuꝏ̄gish wunnamuhkutée kuttꝏ̄wongash, onk woh kenampꝏ̄hom wunnamuhkutée kuttꝏ̄wongash en nag negonshhuácheg en kuhhogkat.
22.22 Ahque mukkꝏ̄kin matcheku, newutche noh matcheku, asuh ahque toshkehtah noh onkapunadt ut squontamut.
22.23 Newutche Jehovah pish ukkeketꝏ̄kaunshuh, kah woskeheau ukketeahogkôunoh nag yeuh woskheónutcheh.
22.24 Ahque wetuwom musquanittauwénin, kah ahque weechau chenauausuen.
22.25 Ishkont kenetuhtóh ummayash, kah kenámeh keteahogkôune ahpéh.
22.26 Ahque ken pasukꝏ̄ush nag ponkenutchawhuttitcheg, asuh nag quoshodtumwanshhuwacheg nꝏ̄numontuhquawhuttuongash.
22.27 Wanne teag aadtehteaan, tohwutch noh nemunuk kutapin wutch kutagweayeumut?
22.28 Ahque ontahtóꝏ̄g nukkone ohkéeu nepattuhquonkash, nish kꝏ̄sháog neepattauhette[u]pash.
22.29 Sun kenaum wosketomp noh manuhke usseit ꝏ̄tamanatamꝏ̄onk, noh pish neepau anaquabenit tohsꝏ̄tamwoh, matta pish neepóou anaquabenit matchekuoh.
23.1 NUmmattappean wehpunadt nanawunnuaénin, menuhke natwontash, teag ne anaquabean.
23.2 Kah ponch chauquog kukquttonkanit, tohneit kussaumepꝏ̄waenúean.
23.3 Ahque kodtantash ꝏ̄wauushpꝏ̄onk: newutche nish as9kekodteamꝏ̄e meetsuongash,
23.4 Ahque kodweenauweekish: ahqueteaush wutch nehenwonche waantamꝏ̄onganit.
23.5 Sun woh kupponam kuskesukquash ut ne matta ohtanꝏ̄g? newutche weenauwetuongash wunnuppuhwhunukkouwaog wuhhogkauh, nag ptꝏ̄weog onatuh wompsukꝏ̄k nogque en kesukquiug.
23.6 Ahque meechau uppetukqunnunk noh machuk wuskesuk, asuh ahque kodtantash ꝏ̄weekum meechum.
23.7 Newutche neáne unnantog ut wuttahhut ne wuttinniin: meetsish, wuttattash kuttinuk, qut wuttah matta kꝏ̄weetomukꝏ̄h.
23.8 Kodchuki ne meechan pish kummummenadtamun, kah kꝏ̄wanteoh weekone kukkuttꝏ̄ongash.
23.9 Ahque ketꝏ̄hkash wuhtauogqut mattamog: newutche noh jishantam waantamwe kukkuttꝏ̄wongash.
23.10 Ontahtáhkon nukkonohkée kuhkuhheg, kah ahque petutteash wutohteakónꝏ̄óut touiesog.
23.11 Newutche uppohquohwussuénúmwoh misugkenwoh, noh kukkenꝏ̄tamwontamunk wuttinniyeuonganꝏ̄.
23.12 Ponsh kuttah ut kuhkꝏ̄tamóadtuonganit, kah kuttauogash ut wohwohtamwe kuttꝏ̄onganit.
23.13 Ahque assanshe sasamatahwhaonk mukkies, newutche tattagkomadt nashpe sasamatahhꝏ̄waontug, matta pish nuppꝏ̄.
23.14 Todtogkom sasamatahhꝏ̄wontag, kah pish kuppohquohwuttau ukketeahogkôunoh wutch chepiohkomukqut.
23.15 Nunnaumon, kuttah waantamꝏ̄mꝏ̄uk nuttah pish wekontamꝏ̄mꝏ̄, nux nuttah.
23.16 Nux, nussekonohtogq pish wekontamꝏ̄mꝏ̄ kussissittꝏ̄nash sampwe nꝏ̄womouk.
23.17 Kuttah ahque ishkauononch mácheseaenuh, qut qush Jehovah ne teage.
23.18 Newutche wunnamuhkut na wohkukquoshin, kah kutannoósuonk matta pish tummethomꝏ̄un.
23.19 Nꝏ̄tash nunnaumon kah waantash, kah sampwshash kuttah en may$ut.
23.20 Ahque kenukshash wine wuttattamwaenuog, kenugke ôontwapuenuog weyaus.
23.21 Newutche kogkeussippamwaen, kah wussaumepꝏ̄waen pish matcheku, kah kodtukquomuonk pish hogkꝏ̄ sohqueheiash.
23.22 Kuhkeihtau kꝏ̄sh noh wanaumoniit kuhhog, kah ahque sekeneau kokas mahtauntog.
23.23 Adtôash wunnamuhkuteyeuonk, káh ahque magish, kah waantamoonk kah kukkꝏ̄tomwehteaonk, kah wohwohtamoonk.
23.24 ꝏ̄shoh noh sempweseit pish mishe weekontam, kah noh waantamunit wunneechanoh, pish ꝏ̄wekontamꝏ̄onuh.
23.25 Kꝏ̄sh káh kokas pish wékontamwog, kah noh neechadt kuhhog pish wekontám.
23.26 Nunnaumon, aninnumah kuttah kah kuskesukquash kuhkinneasitch nummayash.
23.27 Newutch nanwunꝏ̄dsquausuen noh michemonogod pasohtheg, kah penꝏ̄wohteasq noh peonogod pasohtheg.
23.28 Noh wonk askuhwhosu, [']onatuh asqhuk ne teag tohqunuk, kah noh mishehheau pannésenutcheh kenugke wosketompuh.
23.29 Howan onkapunadt? howan onkquanumwut? howan ohtunk quenuanittuongash? howan kaketeumit? howan tahnꝏ̄tetahwhit? howan mashquskesukquont?
23.30 Nag sepogteacheg wine$ut, nag natinnehogig kenukkenausue wine.
23.31 Ahque mononneaumuk wine mishquag wanompamukquok, wuttattamwaitchuut wunne papachemꝏ̄uk.
23.32 Maumachish ogqueemꝏ̄hꝏ̄womꝏ̄ askꝏ̄kut, kah unutchohkꝏ̄hꝏ̄wau sissequaut.
23.33 Kukskesukquash pish kuhkinneauáu penuohteasquoh kah kuttah pish sohhꝏ̄wuttau woonkagish.
23.34 Nux pish kutogqueneunkqussin noh sepsuk nóeu kehtahhanit, asuh noh sepsik woskeche sepaghonganuhtugqut.
23.35 Nuttattagkomukquog, kussim, kah matta nuttammattamꝏ̄un: aquompak pish nuttꝏ̄hkem? qut wonk pish nunnatinneahhamun
24.1 IShkauonuhkon matchetowog, asuh ahque kodtantash nag kꝏ̄weetaumonat.
24.2 Newutche wuttahhou natwontamꝏ̄mꝏ̄ paguanuonk, kah wussissittꝏ̄nꝏ̄ash keketꝏ̄hkomꝏ̄ash woskehittuonk.
24.3 Nashpe waantamoonk wetu kesteausu, kah nashpe wohwohtamoonk menuhketeausu.
24.4 Kah nashpe wahteauonk, chamberash pish numwameechumuash wame magoadtikish kah waonegigish weenauwetuongash.
24.5 Waantamwen menuhkesu nux wohwohtamwe wosketomp nano menehketeau.
24.6 Newutche nashpe waantamwe kenꝏ̄nittuonk, pish kutayeuwehteam, kah monahettit kònꝏ̄sꝏ̄wácheg, na wadchanittuonganúꝏ̄.
24.7 Waantamoonk wussaume qunnunkquohteau wutch mattamog: matta woshinnumꝏ̄ wuttꝏ̄n ut squoantamut.
24.8 Noh natwontog matchesenat, pish ussowenau woskehuwaenin.
24.9 Mattammagwe unnantamꝏ̄onk ne matcheseonk, kah mamanowantamwenit, noh noh[c]hanumukqussu ut wosketompaut.
24.10 Sauunuman wuttamehpannae kesukodtut, kummenuhkesuonk peasin.
24.11 Mukkꝏ̄naan nag pohquohwhunnónat, neg ánontonchumutcheg nuppꝏ̄onganit, kah yeug págodche nussutcheg.
24.12 Nꝏ̄waan, kusseh, matta nꝏ̄wahteauꝏ̄mun: sunnummatta noh pannuppe nag metah wunnatwontamꝏ̄un? kah noh nanawehteont kukketeahogkôunoh, sunnummatta ꝏ̄wahteauꝏ̄un? kah sunnummatta pish onquatauau nishnoh wosketompuh, neaunag wutanakausuongash.
24.13 Nunnaumon, meech hony newutche wunnegen, kah hony combe ne weekog ut kukqutchtamꝏ̄onganit.
24.14 Netatuppeyeuꝏ̄ wahteauunat wáantamoonk, en kukketeahogkôunit: namehteauan, neit na onkquatôadtuong[a]nuꝏ̄, kah kutanôôsuonk matta pish tummehthamꝏ̄un.
24.15 Ahque askuhwheteash (woi matcheetoen) ayeuuhkone wutayeuonk sampweseaen: ahque matchehteáush wutanwôsinoe ayeuonk.
24.16 Newutche sampweusseaen penushau nésausuk tahshit nompe, kah wonk omohku qut matchetou pish penushau en woskehittuonganit.
24.17 Weekontogkon kummatwom penushont, kah weekontogkitch kuttah penushont.
24.18 Ishkont Jehovah wunnaumun, kah ummꝏ̄sqhikqun: kah wutamaunumauoh ummusquanittamꝏ̄onk.
24.19 Ahque musquantash newutche matcheetowenuog, asuh ahque ishkauos matchetowog.
24.20 Newutche na matta pish onkquatauwaonk matcheetou: ꝏ̄wequananteg matchetou pish onthosu.
24.21 Nunnaumon, qush Jehovah kah ketassꝏ̄t, kah ahque weogeh nag ahosuesecheg.
24.22 Newutche wutonkapunnaonganꝏ̄ pish tiadtomohkemꝏ̄, kah howan wahteunk naneeswe uppáguanuonganꝏ̄.
24.23 Yeush wonk wutchayeuash waantamwog: matta wunnegeninno wuttꝏ̄onumonat ut wussittumꝏ̄onganit.
24.24 Noh anont matchetꝏ̄oh ken kussampweusseaenuh, missinuinnuog neh pish matanumouh, wutohtimoneash pish wutunkquanumouh.
24.25 Qut nag aiushkomoncheg pish wekontumwog, kah wunne wunnanittuonk pish nuhkuhkongquog.
24.26 Pish chipwodtamauaog wussissittꝏ̄nash neh sampwunnámpꝏ̄whosinutcheh.
24.27 Poquodchit ut wunnehteoush kutanakausuonk, kah wunnehteou kuhhog ut ohteakont: kah ne mahche nag, weekitteash.
24.28 Ahque ayeuuhkóne wauwáus ketatteamung tahnꝏ̄che, kah asꝏ̄keteahkon nashpe kussissetꝏ̄nash.
24.29 Ahque nꝏ̄wash, ne nuttinheun ne ánhit: kah nen pish nutonkquatau wosketomp neaunag wutanakausuongash.
24.30 Nuppomushap kishke wutohteakonit noh sasageneog kah kishke ꝏ̄wenominneohtekonit noh matta ahtóug wohwohtamóonk.
24.31 Kah kusseh, wuttittannèkinneau wame asinnekôsog, kah massonog wunnuhkukkomuneau ne woskeche, kah qussukquaneneutunk nꝏ̄ksheau.
24.32 Neit nunnaum, nuppapáne natwontamun, nummónunneaumunáh, kah nutattumunumup kuhkꝏ̄tomóadtuonk.
24.33 Qut onch ogguhse kouèonk, ogguhse kogkouequaonk, ogguhse sóhpwunnechaéonk kouènat.
24.34 Neit pish peyaumꝏ̄ kummatchekuonk, onatuh noh neechadt, kah kukquenauéhikꝏ̄onk onatuh kesaumaée wosketomp.
25.1 YEush wonk wunnupwoaongash Solomon, nish wuttinneumoh Hezekiah Judae ketassꝏ̄t wôsukꝏ̄hukupash.
25.2 Ne wussohsumóonk God adtahtauunat ne teaguas: qut quttianumáonk ketassꝏ̄tamwog natinnehamunat ne teaguas.
25.3 Kesuk ukqunûhqussúonk, kah ohke ukqunónogqussuonk, kah wuttahhou ketassꝏ̄tamwog matta wahikquodtinno.
25.4 Amaunsh pehteau wutch silverut, kah na pish wutch sohhamꝏ̄mꝏ̄ ꝏ̄wisq noh sabâsuk.
25.5 Amaunau matchetꝏ̄oh wutch anaquabit ketassꝏ̄t, kah wutappuonk pish menehketeau ut sampweusseonganit.
25.6 Ahque woweenom kuhhog ut anaquabit ketassꝏ̄t, kah ahque neepaush wutayeuonganit matikenukig.
25.7 Newutche anue wunnegen kuttinnitteónat, yeu kuhkuhquish, onk neit nꝏ̄kininnumuk ut anaquabit ketassꝏ̄t, neh kuskesuk nauoncheh.
25.8 Ahque kenupsash mekonittinneat, ishkont kukquehquénauánum ut ne weekqshik, ketatteamung ponukquean akodchinneat.
25.9 Weogquttush kꝏ̄tamanatamꝏ̄onk weeche ketatteamung, kah ahque wahshadtoush kemeyeuꝏ̄uk en onkatuk.
25.10 Ishkont noh nꝏ̄tog, kupponuk akodchinneat, kah kummatche woweenomitteaonk matta kutamaéehtunkꝏ̄un.
25.11 Kuttꝏ̄onk wunneyin, ogqueneunkquotash golde applesash, ut silvere nunneukonktunkanit.
25.12 Onatuh golde sogkussohhou, kah wunne golde wunnꝏ̄whosuonk, netatup waantamwe aushkomuáen ut noswetamwe wehtauogut.
25.13 Onatuh kꝏ̄ne tohkoi kepenumwae aquompiyeuut, ne wuttinniin pabuhtanumwe aunꝏ̄naénin neg annꝏ̄noncheg, newutche wunneheau ukketeahogkounoh wussontimomoh.
25.14 Howan waeenomont wuhhogkuh wutch pannꝏ̄wae magꝏ̄onk, ogqueneunkqussu matokqsit kah wabanit matta sokanonꝏ̄g.
25.15 Nashpe sepe pahtsuonk Sontim nupwéshanau, kah nꝏ̄kiyeue meenan pohqunnumꝏ̄mꝏ̄ wuskon.
25.16 Sun kenamteoh hony? unnukukquehteash neanꝏ̄hqueu wàmohk: ishkont wussaumepwean, kummomenadtamun.
25.17 Assahtoush kusseet wutch ketatteamung weekit: ishkont kussauanumuk, kah kussekeneunk.
25.18 Wosketomp noh pannꝏ̄wae wauwadt ayeuuhkone wetatteamungoh, noh chetuntaheg kah togkodteg, kah kenai k[ô]uhquodt.
25.19 Pabuhtanumáonk ut matta pabuhtanumóunat wosketomp wadtamehpunamuk, ne ogqueneunkquot pohquomppitut, kah pannikonosháe musseet.
25.20 Onatuh noh amaunuk hogkꝏ̄onk tohkaeu, kah onatuh vineger ut niterut, netatuppe noh anꝏ̄homont ketꝏ̄hamaongash ut tuhkequtteahaonganit.
25.21 Kummatwom kodtupwit assam petukqunnunk meechinat, kûhkuttꝏ̄g uninnumau nippee wuttattamunat.
25.22 Newwutch pish kenumwonkquottau mohkossaash uppuhkukqut, kah Jehovah pish kutonkquatunk.
25.23 Nanumit amaꝏ̄hkom sokanon, netatupe musquanittamwuñeunkqussuonk meenan muppusquanit keme wómꝏ̄uk.
25.24 An wunnegik ayeuinneat woskechekommukque adt pꝏ̄chag, onk weetomonat chenauôsittumwossis ut mishe kitchikkommukqut.
25.25 Onatuh sonkipog wutch ku[n]kuttꝏ̄nꝏ̄e keteahogkou, netatuppe wunaunchemꝏ̄kaonk nôadtut ohkeit.
25.26 Sampweseaen penushont ut anaquabit matchetou, ogqueneunkqussu wogko[u]uhbahhamwe tohkekom, kah anittue wutahhamunk.
25.27 Matta wunnégininnꝏ̄ mꝏ̄chekehteamunat hony: netatuppe wosketompaog natinnehommohettit nehenwonche wussohsumꝏ̄onganꝏ̄, matta sohsumꝏ̄onganinno.
25.28 Noh matta nanawunuk nehenwonche wunnashauonguh ogqueneunkqussu otanat ne pohqshunk, kah matta paneneutunkaninnꝏ̄g.
26.1 NEane sequane kꝏ̄n, kah neane kepenumwae sokanon: netatuppe quttianittuonk wanne yaéinno wutch mattamog.
26.2 Neané psukses nanwushont, neane wamesashquish ptꝏ̄weche: netatuppe tahnꝏ̄che matanittuonk matta pish peyaumunꝏ̄.
26.3 Sasamatahhꝏ̄ontug wutch horse, bridle wutch asse, kah sasamatahhꝏ̄ontug mattammagwog uppusquanꝏ̄óut.
26.4 Ahque nampꝏ̄hamau mattamog neaunag wutasꝏ̄tuonk, ishkónt ken wonk kutogqueneunkqussin.
26.5 Unnunnampꝏ̄hamau mattamog neaunak wutasꝏ̄tuonk, ishkont waantam ut nehenwonche wuttenantamꝏ̄onganit.
26.6 Noh negontꝏ̄adt nashpe wunnutcheganit mattamog, tummehtham musseetash, wuttattam wannehteonk.
26.7 Wóhkontash nꝏ̄chumwesit matta tatuppénꝏ̄ash, netatuppeyeuꝏ̄ kuhkinneasuonk ut wuttꝏ̄nꝏ̄óut mattammagwog.
26.8 Onatuh noh sꝏ̄wompágunáhhamont, ne wuttatuppéyeuin noh quohtiánumont mattammaguoh.
26.9 Onatuh asinnekôus nꝏ̄swóhteáshont wunnutcheganit kogkeissippamwaénin netatupe kukkinneasuonk ut wuttꝏ̄nut mattamog.
26.10 Masugkenuk[-]Manittꝏ̄ noh kahkenauwehteu[n]k wame teanteaquasinish, naneeswe onkquottauau mattámmagwoh, kah onkquottauau panneusseaenuh.
26.11 Neane anum qunnuppeit en ummenadtamꝏ̄onganit, netatupe mattamog quinnuppeit en wutasꝏ̄tuonganit.
26.12 Sun kenau wosketomp noh waantog ut nehenwonche wuttenantamꝏ̄onganit? mꝏ̄cheke annoôsuonganeuꝏ̄ papaume mattamog, onk papaume noh.
26.13 Sasegenamwen nꝏ̄wau, qunnonou[-]mayut, qunnouou ut taumaogquehtu.
26.14 Neane kuppuhhou quinnuppeit ut wuthingésumut, netatuppe sasegenamwen ut wutappinneat.
26.15 Segenamwen onkhum wunnutcheg ut uppꝏ̄chenauonut, ꝏ̄tamehikqun padtauwunat wonk wuttꝏ̄nut.
26.16 Sagenamwen anue waantam ut nehenwonche wuttenantamꝏ̄onganit, onk neg nesausuk tahsuog wosketompaog woh anomae ayeuhteacheg.
26.17 Noh pamwushadt, kah weoggehteunk penuanittuonk ne matta wodtaumaunꝏ̄g wuhhogkat, ogqueneunkqussu noh anumwoh anunont wehtauoget.
26.18 Onatuh kogkeaenin noh seahhog nꝏ̄tae pohquttash, kôùhquodtash & nuppoonk.
26.19 Ne weyaneyeuin noh asꝏ̄kekomont weetatteamungoh, kah nꝏ̄wau, sunnummattá nummamuskeein?
26.20 Uttoh mo adt wuttuhqununꝏ̄g, naut nꝏ̄tau úhteau: netatuppe, ná matta naunwonchumꝏ̄wenuunꝏ̄g, ahque penuanittuonganuꝏ̄.
26.21 Onatuh mokkussaash en nꝏ̄tae mokkussaadt, kah onatuh wuttuhq en nasquttag, netatuppe penuanitteaen wuttinashqunanumun penuanittuonk.
26.22 Ukkuttꝏ̄wongash kenaunchemꝏ̄enin onatuh nꝏ̄chumwehtahwhuttuongash, kah nish nꝏ̄kemoash en anome menogkussit.
26.23 Chikohtae mussissietꝏ̄nash, kah matche metah, ogqueneonkquot kodchuhkishquadt onkwhosik silvere pehteau.
26.24 Noh sekeneausit, eiantukeiyeu nashpe wussissitꝏ̄nash, kah upponamauoh asꝏ̄kekodteamꝏ̄onk ut wuhhogkat.
26.25 Wunanukꝏ̄ad, ahque wunnampto, newutche nash nesausuk tahshinash unkquanumukquokish ut wuttahut.
26.26 Noh wussekeneáusuonk unkwhosik nashpe asꝏ̄kekodteamꝏ̄onk, um̃atcheseonk pish wahteauwahuwon anaquabhettit mamusse mukkinneonganit.
26.27 Howan pahsohteahhog, ne pish uppetshan, kah noh pamequánukqussuk, pish wutashketohhikqun.
26.28 Pannꝏ̄wae menan yeuh wussekeneauoh noh ad onkapunanutcheh, kah papanae muttꝏ̄n paguanuonk padtauomꝏ̄.
27.1 WOweenoohkon papaume saup, newutche matta kꝏ̄wahteoh toh anuk kesukok.
27.2 Onkatuk waweenomukqush, kah matta nehenwonche kuttꝏ̄n: penꝏ̄wot, kah matta nehenwonche kussissetꝏ̄nash:
27.3 Qussuk tohkequn, kah nagunt tohkequn qut mattamog mꝏ̄squanum anuh tuhkequan onk nish naneeswe.
27.4 Kah chenauausuonk musquanittuonk unkqueneunkquot, kogkeaneunkquot, qut howan tapenuk neepauun anaquohtag ishkauanittuonk.
27.5 Pohquae auskontuouk anue wunnegen onk ne keme womonittuonk.
27.6 Pabuhtanumukquodt wunnꝏ̄chumwetahꝏ̄waongash weetompain, qut wutchipwuttꝏ̄napꝏ̄waongash matwoh, asꝏ̄kekodteamweyeuꝏ̄ash.
27.7 Wampeꝏ̄e keteahogkou uhquontam hony-Combe, qut kodtupwit keteahogkou nish$noh wesogkon ne weekon.
27.8 Onatuh psukses noh nanwushont wutch ꝏ̄wadshut, ne wuttatuppeyeuin wosketomp, noh nanwiit wutch wutayeuonganit.
27.9 Sussequeonk kah weetemungquok ne weekontamwahukqun metah: netatuppeyeuꝏ̄ ꝏ̄wekone womonáuonk wosketomp weetompoh metahhꝏ̄wae kenꝏ̄nont.
27.10 Nehenwonche keetomp kah kꝏ̄sh wetompuh ohquannumunkquon, asuh petutteúhkon kemat wekit kutunkquanumóe kesukodtut, newutche án wunnegik weetatteamunganin noh paswopit, onk noh wematin n[ô]apit,
27.11 Nunnaumon, waantash, kah weekontamwahteash nuttah, onk woh nunnampꝏ̄hamau noh kekómukqueh.
27.12 Waantamwenin quoshóe naum machuk, kah puttogqueu, qut assꝏ̄tuog kutchittauusháog, kah sasamatahwhôog.
27.13 Neemunush wuthogkꝏ̄ noh quoshómuwanshunt penuwohteuh, kah nemunumau ukkinnuhtausuonk wutch penuwohteasq.
27.14 Noh mashontꝏ̄wae wunanumont weetompoh, omohkit nompoáe, ne ogquontamauun mattanumaonganit.
27.15 Nagwutteáe padtippashin mishe sokanone kesukodtut, kah penuanitteae mittumwossis tatuppinneunkqussuog.
27.16 Howan neh onkwhont, onkwhau wabanoh, kah sussequeonk wuttinuhkôunit, ne wahteawahuwómꝏ̄uk wuhhog.
27.17 Misséhchuog kehtadtauómꝏ̄ missehchuog, netatuppe wosketomp wuttin kehtadtauun wuskesuk weetompoh.
27.18 Howan nanawunuk figsuhtug, pish meech ne meechummuonk, netatuppe noh quoshikkompaue wuttinnúmuhkauont wussontimómoh pish quttianumau.
27.19 <Neane> Neáne ut nippekontu muskesuk piuhsukeyeuꝏ̄ muskesukqut, netatuppe wuttah wosketomp wosketompâut.
27.20 Chepiohkomuk kah paguanuonk matta waámummeechumunnꝏ̄: netatuppe wosketomp wuskesukquash matta tapanatamꝏ̄munꝏ̄ash.
27.21 Sabahseg wutch silver, kah sasabasúhsúmuk wutch gold, netatuppeyeuꝏ̄ wosketomp ut ꝏ̄weenomaonganit.
27.22 Tohkonogque ahpehtahwhadt mattamog ut togguhwhonganit, kenugke weatchiminit, nashpe quináhsinunk, onch ummattammagꝏ̄ꝏ̄onk matta nukkonukꝏ̄h.
27.23 Menuhke wahteaush uttôh ániéhettit kuf$floksumog, kah papane nanawehteash kut$herdsumash.
27.24 Newutche wenauwetuongash matta michemohtánꝏ̄ash: kah chetuhquab, sun ohteau ut nish$noh pometuonganit?
27.25 Moskehtuash nogquodtash, kah woskoshkehtuoash nogquodtash, kah wadchue wunnepogquemesash moémoash.
27.26 Lambsog neg kuthogkꝏ̄onganog, kah goatsog ne wuttinôadtuonk kutohteuk.
27.27 Kah pish wamat kuk-goatse sogkodtunk wutche kummetsuonk, wutche ummetsuonk neadtahshinunéan, kah pomantamóonk wutch kum-maidumog.
28.1 MAtchetowog wussemꝏ̄og wanne howan wunnaumatuhkauunk, qut sampweusseaenuog u[n]nunuhkesuog qunnónouut.
28.2 Newutche wutohtimoine panneuseonk, mónaoh wussontimomꝏ̄oh: qut nashpe waantamoe kah wohwotamoe wosketomp pish sepappu.
28.3 Matcheku mukꝏ̄kinoncheh matchekuog, ogqueneunkqussu jishkhamwe sokanonut wanne sequnnumꝏ̄g meetsuonk.
28.4 Neg ohquanumoncheg naumatuonguh, waeenomâog matcheetꝏ̄uh, qut neg nanauweheoncheg naumatuo[u]guh, nah uppenuanumouh.
28.5 Matchetꝏ̄og wanne wohtamwog wussittumoonk: qut neg natineawhoncheg Jehovah wahtamwog wame.
28.6 An wunneguk matcheku pomushadt ut wussampweusseonganit, onk noh wounketeunk ummayash, tohkonogque weenaieekit.
28.7 Howan nanawehheont naumatuonguh, noh waantamwe wunnaumoniin qut noh weechayeumont nanwiinitcheh, ꝏ̄shoh akodchheau.
28.8 Noh nano mashteunk wutahtoonk nashpe ontsauohteaonk kah wame sampwe anuhomoádtuonk ummukkiñumwanshun noh kodtumonteanumont matchekuoh.
28.9 Noh quanippinuk wuhtauog wutch nꝏ̄tamunat naumatuonk, uppeantamoonk unkquanumukquodt.
28.10 Noh panneaheunt sampweussenutcheh en matche mayut, nagum pish petshau ut nehenwonche uppassohteaheganit: qut sampwesit pish wowunadchasuau ut ahtoonganit.
28.11 Weenauwetuen waantam ut nehenwonche wuttenantamꝏ̄onganit; qut matcheku noh ahtunk wohwohtamóonk, wunnátinneuhkonuh.
28.12 Sampweusseaenuog wekontamwehetticheh neit misi sohsumóonk: qut matchetꝏ̄og waabéhetticheh, wosketomp puttogwhou.
28.13 Noh onkhꝏ̄k ummatcheseongash, matta wunniyeu: qut howan sampꝏ̄adt kah nish ahquontog, ohtau monanittuonk.
28.14 Wunniyeu wosketomp noh nagwutteaeu wabesit, qut noh manuhkehteunk wuttah, pish penushau ut woskehittuonganit.
28.15 Nehnehteae qunnonou, kah nanwodtuppꝏ̄e mosk; ne wuttinnussin matcheetowáe nanawunnuaénin ut matchekue missinninnuut.
28.16 Sontim noh quenauwehikqut wohwohtamóonk, noh wonk mishe mukkꝏ̄kinnuwaenin, qut noh sekeneog hahchewontamóonk pish sepe pomantam.
28.17 Noh chekeasit ꝏ̄sqheunk howae wosketomp pish ussishau pasohtheganit, howan kogkôunukkitch.
28.18 Howan sampwushadt pish wadchanau, qut noh woonkiteunk ummayut, pish pasukqut penushau.
28.19 Noh ahketeadt wutohteuk pish mꝏ̄chekohtou petukqunnunk, qut noh asukauont tahnꝏ̄cheénúh, noh pish wamut ummatchekuonk.
28.20 Pabuhtanumwenin pish mꝏ̄chekohtóh monanetuongash, qut noh kod kenuppénaeekit, matta mo woskeheau.
28.21 Papenauánumónat matta wunnegeninno: wutch kodchúhki petukqunnunk, noh pish panneseu.
28.22 Noh kodkenuppenauékit, matchit wuskesuk, kah matta natwontamꝏ̄ pish matchekuonk nukkuhkunk.
28.23 Noh aushkomont wosketompuh, pish ompetak namehteoh mꝏ̄cheke womonetuonk, onk noh papanauadt nashpe weenan.
28.24 Howan mogkꝏ̄kinont ꝏ̄shoh asuh ohkasoh, kah nꝏ̄wau, wanne matcheseonganinno, noh weechayeumont paguoteaeininúh.
28.25 Noh pohtuánumwutteâhont, noh wogkauunum penuanittuonk, qut noh pabuhtanumont Jehovah pish wunnogqheau.
28.26 Noh pabuhtantog nehenwonche wuttah, noh mattamog, qut noh waantamwushadt, pish pohquohwhunau.
28.27 Noh anumauont matchekuoh, matta pish quenauwehikꝏ̄, qut noh onkhꝏ̄k wuskesukquash, pish mꝏ̄chekohteau mattanittuongash.
28.28 Matchetóog waabehetticheh, wosketompaog puttogqueog, qut naphettiche sampweusseaenuog nano monaog.
29.1 NOh nagwutteae áuskomut, menehketeau wussittipuk, pish teanuk nushau, kah matta kûhsheu.
29.2 Sampweussecheg nanawunnuáhettit, missinninnuog wekontamwog, qut matchetoog, nanawunnuáhettit missinniñuog m[ó]og.
29.3 Howan womontog waantamóonk wekontamwahteau ꝏ̄shoh, qut noh weechayeumont nanwunꝏ̄dsquauósuénuh mahtshadto wutahtoonk.
29.4 Ketassꝏ̄t nashpe wussittumóonk menehketeau wutohtimóin, qut noh attumunuk magꝏ̄ongash ukkepuhkon.
29.5 Wosketomp noh papanamont weetatteamungoh, sepaganinau hashabpoh wutch wusseetash.
29.6 Ut uppanneseonganit matchetou, appéhannúꝏ̄, qut sampweussecheg ketꝏ̄hamóog, kah wekontamwog.
29.7 Sampweusseaenin natwontam wuttinniyeuonk matcheku, qut matchetu matta toh wuttintupantamꝏ̄un wahteauunat.
29.8 Mamanꝏ̄wantaménuog padtoog otan apéhenit, qut aantamwog qushkinnumwog musquanittuonk.
29.9 Waantamwe penuánumont mattamagwoh, asuh musquantog, asuh hahanit, wanne anwôsinnꝏ̄onganinno.
29.10 Noh ku[n]kuttꝏ̄nꝏ̄wontog musqueheonk sekeneauau sampwesénutcheh, qut sampweusseaen natinnewhau ukketeahogkounoh.
29.11 Mattamog wussinneash wame wuttenantamꝏ̄ongash, qut waantamwenin ukkuphamunash na en ompetak.
29.12 Nanawunnuaenin kuhkeihtog pannꝏ̄waongash, wame wuttinninneumo[n] matchetꝏ̄oh.
29.13 Matchekuen, kah asꝏ̄kekodteamoénin nag namehettuog, Jehovah wequaahteau wuskesukꝏ̄ꝏ̄ash naneeswe.
29.14 Ketassꝏ̄t noh pabuhtanumwe wussumont matchekuoh, wutappuonk pish micheme menehketeauun.
29.15 Pogkomunk kah auskontuonk nish waantamwahuomꝏ̄ash, qut mukkies mukkꝏ̄nââu wuhhogkuh, akodjheau ohkasoh.
29.16 Matchetoog monahettit, matcheseonk nano monat, qut sampweussecheg pish naumwog uppenushaonganꝏ̄.
29.17 Sasamatah kenaumon, kah pish kutanwôsimuk, nux pish wekontamwaheau kukketeahogkôunoh.
29.18 Na matta naeihtôadtuonganinꝏ̄g, missinninnuog paguanuog, qut noh nanauwehheont unnaumatuonk, noh wunniyeu.
29.19 Wuttinneumin matta pish sampweheau nashpe kuttꝏ̄wongash, newutche tohkónogque ꝏ̄wohtamun, matta nampꝏ̄hamꝏ̄h.
29.20 Nauadt wosketomp musquanittamwe ukkuttꝏ̄onganu, mꝏ̄cheke annoósuonganúꝏ̄ mattamog, onk noh.
29.21 Noh wanadchanont wuttinneumoh wutch ummukkiesuuneat, noh maumachish onatuh wunnaumonait.
29.22 Músquanittamwenin wogkouunum penuánittuonk, kah chenauausuáenin mishehteau ummatcheseongash.
29.23 Wosketomp uppittuánumóonk wuttiuhquonkhikqun, qut quttianittuonk ushpunuk noh hohpâe nashauonguh.
29.24 Howan pushadtauómont kommꝏ̄towaénúh, sekeneauau nehenwonche ukketeahogkôunoh, noh nꝏ̄tam matanittuonk kah matta ꝏ̄wahteauwáhuwaun.
29.25 Qushaonk wosketomp pasꝏ̄au uppehanoh, qut howan pabuhtanumont Lord, pish wadchanau.
29.26 Monaog natinnehamwog nanawunnuaenin ꝏ̄womoausuonk, qut nishnoh howan wussumáonk ꝏ̄mꝏ̄ꝏ̄ Jehovahut.
29.27 Mat sampeuseaen noh unkquanumukqussu ut sampweusseaénuut: kah noh sampwesit ut mayut, noh unkquanumukqussu ut matchetꝏ̄ut.
30.1 UKkuttꝏ̄wongash Agur wunnaumonuh Jakeh ne quoshaue missohhomoonk, wosketomp kenꝏ̄nau Ithieloh, nux Ithieloh kah Ukaloh.
30.2 Wunnamuhkut nummꝏ̄cheke ogqueneunkqus puppinashimwut onk wosketomp, kah matta nutahtauoh ꝏ̄wohwohtamoonk wosketomp.
30.3 Wonk matta nunnetuhtauꝏ̄p waantamoonk, kah matta nꝏ̄wahteauꝏ̄h waneetupanatamweyeuꝏ̄gish.
30.4 Howan kohkuhqut en kesukqut, asuh nꝏ̄keit, howan mâuunont wabanoh ut upputtukqunnutcheganit: howan weesquabenunk nippeash ut hogkꝏ̄onganit? howan manuhkehteunk wame weekshik ohkeash? toh ussowesu? kah toh ussowesuoh wunnaumonuh, woh missohwhadt?
30.5 Nish$noh wuttinnꝏ̄waonk God pohki, noh wutogqunneganꝏ̄oh nag pabuhtanumoncheg.
30.6 Kꝏ̄tnehtuhkon wuttinnowaongash, Ishkont kutaushkomuk, kah ken kenamhit pannꝏ̄waenuh.
30.7 Neesinash kꝏ̄wehquetumoush, cheketaehkon ash na nuppꝏ̄omp.
30.8 Nôꝏ̄tahtah tahnꝏ̄chéyeuꝏ̄ꝏ̄k kah pannꝏ̄waongash: ahque aninnumah matchekuonk asuh weenauwetuonk: sohkommꝏ̄uneh meechum ne tapeneunkquok ut nuhhogkat.
30.9 Ishkont numwameechum, kah kutcheketoush, kah nussim, howan Jehovah? asuh ishkont nummatcheek, kah nukkommꝏ̄t, kah tahnꝏ̄che nunnemunum ꝏ̄wesuonk.
30.10 Mataunchemꝏ̄kauhkitch wuttinneumun wussontimomoh, ishkont kummattanumuk, wunnegen: ꝏ̄wequananteg matta úhtanouk, kah ken kenamhit matchesénat.
30.11 Pometuonkanuꝏ̄ ne matanumomꝏ̄ug ꝏ̄shoh, kah matta wunnanumau ohkas.
30.12 Pómetuonk pohkag ut nehenwonche wuskesukꝏ̄out, qut asquam kutchissumauog wutch wunnishkeneungqussuonganꝏ̄out.
30.13 Pometuonkanuꝏ̄, uttoh en qunnonkquod wuskesukꝏ̄ꝏ̄ash, kah wunnadteaskesukꝏ̄ꝏ̄ash tahshinausuash.
30.14 Pometuonkanuꝏ̄, togkodtegash waeepittitcheg, kah wutompukoune weepittꝏ̄oash chohquogwosh matcheponat matcheku wutch ohkeit, kah quenauwehikqut wutch wosketompaut.
30.15 Uppasq néesittaunioh, nꝏ̄waog aninnumah, aninnumah: nishwinash matta tapanatam ꝏ̄munuꝏ̄gish, nux yauunash matta nꝏ̄womunash taupi.
30.16 Weenohke, mehcheeu oontomuk nonnobohke matta nomwohtanꝏ̄g nippé, kah nꝏ̄tau, neh matta anꝏ̄womunog, taupi.
30.17 Muskesuk ne ahanehtauont ꝏ̄shoh, kah sekeneam noswehtauonat ohkasoh: konkontuog neg ayitcheg ꝏ̄nꝏ̄uhkoiyeuut, pish ukkodtuhtahhomunnaoasu, kah wompsuk ukquamesuog ummeéchinaoash.
30.18 Nishwinash wussaumé monchanatamweyeuꝏ̄ásh wutch nuhhogkat, nux yauunash nish mo wahteauꝏ̄unish.
30.19 Ummay wompsukꝏ̄k ut mamahche kesukqut, ummay askꝏ̄k ut qussukquanit, ummay kuhtꝏ̄nog ut noeu kehtahhanit, kah ummay wosketomp ut nunksquaut,
30.20 Netatuppe ummay manisquaausuenin, noh meetsu, kah jishkhom wuttꝏ̄n, kah nꝏ̄wau, wanne nummatchesu.
30.21 Newutche nishwinash ohke mat chequnohtano, kah yauunash matta tahshinumꝏ̄.
30.22 Wuttinneumun nanauunnuadt, kah mattamog wamupwutcheh metsuonk.
30.23 Nanwunꝏ̄dsquauausueu mittamwossis weetauádteadt, kah mittámwossisse wuttinneumin nompinont wussonksquomoh.
30.24 Yauunash nish papeasikish ut ohkeit, qut nish mogke waantamꝏ̄mꝏ̄ash,
30.25 Anunnekqsog missinninnuog matta manuhkesegig, qut onch quaquoshwehtamwog ummeetsuonganꝏ̄ neepunae.
30.26 Ogkoshquog na nanꝏ̄chumwesuog, qut onch weekitteaog qussukquanehtu.
30.27 Chansompsog wanne ukkeihtassꝏ̄tamꝏ̄meog, qut onch sohhamwog nag wame moeu chipwushaog.
30.28 Mamunappeht anunuhque$ohto wunnutchegash, kah appu tahsꝏ̄tamukkomukqut.
30.29 Nishwinash nish wanumaushomꝏ̄[u]gish, nux yauunash tapeneunkqshaumꝏ̄ash.
30.30 Qunnonou noh anue menuhkesit kenugke puppinashimwut, kah matta qushkehtauoou howa[n]sinne.
30.31 Quohqunonou, nomposhimwe goats wonk, kah ketassꝏ̄t, noh wanne howan ayeuuhkone waabehtauunk.
30.32 Mattammagwe usseas, tahshin[a]dt kuhhog, asuh matanatamas, ponsh kenutcheg kuttꝏ̄nut.
30.33 Wunnamuhkut sogkodtunk tuttogkodtamuk, paudtauomꝏ̄ butter: kah pemsqunumuk mutchán, paudtauómꝏ̄ wusqueheonk: netatupe chekeé musquanittimuk paudtauomꝏ̄ penuanittuonk,
31.1 UKkuttꝏ̄ōgash ketassꝏ̄t Lemuel, quoshae missohhamoonk ne ohkasoh kuhkꝏ̄tomungkup.
31.2 Teag, nunnaumon? kah teag, nutoontomukque wunnaumonuh? kah teag wunnaumonuh nutchekee quoshaongash.
31.3 Aminnumauuhko[n] kummenuhkesuonk mottumwossissut, asuh kummayash en ne paguanont ketassꝏ̄tamwoh.
31.4 Wuttattamwehettekitch, ketassꝏ̄tamwog woi Lemuel, wuttattamwehettekitch ketassꝏ̄tamwog wine, asuh sontimoog onkuppe.
31.5 Ishkont wuttattamwog káh wananumaog naumatuonguh, kah woonkéhtéauog wussumaonk howan onkapunadt.
31.6 Aninnumok onkuppe noh pagodoche onkapunadt, & wine yeug tohkequtteahoncheg,
31.7 Wuttattaj, & wanantaj ummatchekuonk, kah mehquontogkitch wonk wutonkapunaonk.
31.8 Wohshunumau kuttꝏ̄n mo kaketꝏ̄g, wutch wuttinniyeuongánꝏ̄ wame neg kohquttumauutchg nuppꝏ̄onk.
31.9 Woshwunum kuttꝏ̄n sampwe wussitush kah kenꝏ̄tamwansh matcheku kah quenauwehikquit
31.10 Howan woh namheont wunnetupanatamwe mittamwussissoh: newutche anuoadtu rubisash.
31.11 [VV]essukeh wuttah pápane uppabuhtanumoh, neit pish matta woskehteáuau.
31.12 Noh wunneneheuh, kah matta matcheneheuh nesohkepomantog.
31.13 Noh natinnewhau wꝏ̄l, kah hashabpoh kah wekontamwe wunnutcheg anakausu.
31.14 Noh ohquéneunkqussu kehtꝏ̄nogque kodtowompasuenuut, noh nôadtit wutáu ummeetsuonk.
31.15 Wonk omohku ash papume nuhkog kah assamau weechininneumukqutcheh, kah wutcheppiyeumꝏ̄ ummaidumoh.
31.16 Natwontam ohteuk kah wutadtôon: kah nashpe wunnutchegane meechummuonk weenominneohketeau.
31.17 Nashpe menuhkesuonk puttukquobbesu, kah menehketeau wohpittenásh.
31.18 Wahteau ukkodtauwompasuonk ne nukkonaeu.
31.19 Wunnutchegash ponam tuttuppanohteaonganit, kah wunnutcheg kogkôunum hashabpuhtug.
31.20 Summagunnu$tchaehtauau matchekuoh nux nontinnutchomau quenahikqunutcheh
31.21 Matta wabesuonaou kꝏ̄noh wutche neh weecheinninneumukqutcheh, newutche wame weetininneumukqutcheh, nehneesogkꝏ̄unohtauoh.
31.22 Ayimau wuhhogkuh appinnie onkwhongash squontuhsue anakausuonk, wuthogkꝏ̄unash silk kah purple.
31.23 Wasukéh waheóneau ut squontamehtu, weetapemont wutohtimóe eldersoh.
31.24 Ayim wanegik womponak, kah ukkodtauwompasin, kah aninnumauau kodtauwompasuenuh puttukquobpissinash.
31.25 Menuhkesuonk kah quttianittuonk nish wuthogkꝏ̄unash, kah noh pish weekontam ompetâk.
31.26 Waantamwe woshwunum wuttꝏ̄n, kah ut weenannuut naumatue womoausuonk.
31.27 Wunne nanawehteau ummayeuóash neh weechinnineumukqutcheh, kah matta meechu sekeneamwe petukqunneg.
31.28 Wunnechanoh neepooh, kah wuttinnóuh kꝏ̄nanumit, wessukeh, kah noh waweenomuh.
31.29 Monaog wuttoninneunk weenauweekhuaog, qut kutanue wunnetéumóog wame.
31.30 Wunnompamukqussuonk asꝏ̄kekodteamꝏ̄ kah wunnetuonk tahnꝏ̄cheyeuꝏ̄, qut mittamwossis noh quoshont Jehovah pish woweenomꝏ̄.
31.31 Anninnumau wunnutchegane meechummúonk, kah nehenwonche wutanakausuongash woweenodtumunach ut squontamehtu.