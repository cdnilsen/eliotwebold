1.1 Paul uppostleumoh Jesus Christ, nashpe wuttenantamꝏ̄onk God, neyane pomantamóe ukquoshaumuwaonk, ne óhtag ut Jesus Christut.
1.2 En Timothy womonog nunnaumon, kitteamonteanittuonk monaneteaonk, kah wunohteaonk wutch Manit Wutꝏ̄shimau, & Jesus Christ nul Lordumun.
1.3 Nuttabuttantamau God noh waussumog, wutch negonne nꝏ̄shik, nashpe pahke metahhannit, matta ahque kummehquanumoush ut nuppeantamunat nukonnaeu kah kesukodaeu.
1.4 Nummishe kodtantam kenauununat, mehquoantamon kussuppegquash, onk woh nunnumwohtinat wekontamóonk.
1.5 Mehquoantamon mat eiantukeie wunnamptamꝏ̄onk ne ahtauan, ne ohtagkup kokummussit Lois, kah kokas Eunice, kah nuttenantam ken wonk kutahtauun.
1.6 Newaj mehquoantamwahhen, woh kꝏ̄wéadteanittamunat ummagꝏ̄onk God ne appehtunkquean, nashpe ponamóonk menutchegash.
1.7 Newutche God matta kittinnumunkꝏ̄un wabesue nashauanitto, qut menuhkesue, womoausue, kah sampwutteaháe.
1.8 Newutche ahque akodchish kꝏ̄wauwáonk Lord, asuh nen kobshagkinnúmmautche, qut weeche chippunash wunaunchekꝏ̄kae onkapunnaongash, neyaunag ummenuhkesuonk God.
1.9 Noh wadchanukqueog, kah wehkomukqueog nashpe wunnetupanatamwe wehkommuwaonk, matta neyane nutanakausuwonganunnonash, qut neyane nehenwonche ukkesantamꝏ̄onk kah ukkitteamonteanitteaonk, ne anumungqueog ut Christ Jesus ut, asq muttaok kadshinnꝏ̄g.
1.10 Qut yeuyeu wahteauwahuwa[u] nashpe wunnogqussuong kꝏ̄wachanuaeneumun Jesus Christ, noh sohkauont nuppꝏ̄onguh, kah pomantamóonk kah mat nanuppꝏ̄onk ꝏ̄wahteauwahuwon nashpe wunaunchemꝏ̄kaonk.
1.11 Ne adt kehtimimuk nohtompeantogáinneat, kah Apostleunneat, kah kuhkꝏ̄tomuhteaénin ut Gentilsut.
1.12 Newaj yeush nen wonk chequnehtam, qut matta nutakodchu, newutche nꝏ̄waeh howan wanamptauog, kah nꝏ̄namptam noh tapenum wadchanumunat ne paubuhtanumog nô pajeh nô kesukok.
1.13 Menuhkinish neyaneyeuukish sampwontꝏ̄wonat ne nꝏ̄tamauweop, ut wunnamptamꝏ̄onganit kah womonittuonganit, ne ohtag Christ Jesus ut.
1.14 Ne wanegik ahtúhshinúmukup, wadchansh, nashpe wunnetupanatamwe Nashauanit noh apehtunkqueog.
1.15 Yeu kꝏ̄wahteaun, wame neg apitcheg Asia qushkeog wutch nuhhogkat, neg nawhutche Phygellus kah Hermogenes.
1.16 LORD aninnumauonch monaneteaonk en wekit Onesephorus, newutche mꝏ̄chekit nompe nuttaphik kah matta akodchuwontamꝏ̄ nutchainum, {nukkenepsoo},
1.17 Qut apit Rome, nummenuhkodtinneahuk, kah nunnamhuk.
1.18 LORD aninnumauonch woh ummiskomunat monaneteaonk wutch Lordut, ut ne kesukok, kah ne adtahshe aninnumaiit ut Ephesus, kuppahke wahteoun.
2.1 Newutche, ken nunnaumon menuhkesish ut wunnetupanatamꝏ̄onganit, ne ohtag ut Christ Jesus ut.
2.2 Kah nish nꝏ̄tamauwéanish ut kenugke monaog wauwacheg, ne nan ahtush paubuhtanumweinnuog, neg woh tapenukeg kuhkꝏ̄tomauun onkatogig wonk.
2.3 Newutche ken chequnehtash unkquanumoonk, neyane ꝏ̄neayeuteomoh Jesus Christ
2.4 Wanne howan ayeuuhteadt, wuttamheaou wuhhogkuh nashpe naiyeuongash yeu pomantamꝏ̄wonganit, onk woh nah ꝏ̄sekitteaheuh noh pepenauonche wutayeuwehteaneat.
2.5 Kah howan kodáquoháhteadt, matta chetuhquabunau, kuttumma sampwe ogquohohteadt.
2.6 Anakausuaenin noh anakausit, negonne pish chippe nemunum meechummuongash.
2.7 Natwontash toh ánꝏ̄wi, kah LORD aninnumunkqush wohwohtamꝏ̄onk nishnoh ut.
2.8 Mehquontash Jesus Christ ꝏ̄skannemunneoh David, noh omohkinop wutch nuppunat, neyaunag nꝏ̄naunchemꝏ̄kaonk.
2.9 Uttoh adt chequnehtam onatuh matcheseáenin, ut kishpissinneat, qut wuttinnꝏ̄wáonk God matta kishpissinnꝏ̄.
2.10 Newajeh chequnehtam wame wutche pepenauutcheg, onk nag woh attumunnumwog wadchanittuonk ne ohtag Christ Jesus ut, weeche machemohtag sohsumóonk.
2.11 Wunnamptamwe unnꝏ̄waonk, newutche weeche nuppꝏ̄mogkut wonk pish kꝏ̄weeche pomántamꝏ̄mꝏ̄un.
2.12 Chequnehtamog, wonk pish kenanawunnuômun, kohkonꝏ̄waônogkut, noh pish wonk kukkóhkonꝏ̄aônukqun
2.13 Mata wunamptamꝏ̄og noh paubuhtanumwu appu, matta woh kohkônꝏ̄wáonôou wuhhogkuh.
2.14 Yeush mehquoantamwahuash, nag meechumúhkus ut anaquabit LORD, matta mꝏ̄hmꝏ̄squtteinnaôut papaume kuttꝏ̄wongash, wanne toh nompamukquodtinnóash, qut sohkauónat nꝏ̄togig.
2.15 Natwontash, kenahtikkonat kuhhog tapeneunkqussit ut Godut, anakausuenin noh matta woh ákodchꝏ̄k, sampwe chippunuk wunnamuhkuttée wuttinnowáonk.
2.16 Qut chippe[h]tash mamishanatamoe kah tahnꝏ̄che kogkehteumꝏ̄ongash, newutche nag pish nano monaog en mꝏ̄cheke matchetinat
2.17 Kah ukkuttꝏ̄wonganꝏ̄ash pish mahchepꝏ̄mꝏ̄ash onatuh pissohteasuonganit, nag nawhutche Hymeneus kah Philetus.
2.18 Nag papaume wunnamuhkuteyeuꝏ̄uk pannꝏ̄wohtamwog, nꝏ̄waog, omohkeongan mahche pámshai; kah sohkomauwaog nawhutche ꝏ̄namptamꝏ̄onganꝏ̄.
2.19 Qut ukquenohtagꝏ̄m God menuhkohteau, ahtunk yeu menuhketeae kuhkinneasuonk, LORD waheau wuttaiheoh, kah nishnoh howan missohhog ꝏ̄wesuonk Christ, amaeihtaj matcheseonk.
2.20 Qut ut mishikkomukqut, matta webe golde kah silvere wishquash, qut wonk mahtugque kah ohkée, kah nawhutche mishantamunash kah nawhutche mishanontamunash
2.21 Newutche howan pahkheont wuhhogkuh wutche yeush, noh pish mishánumukqussue wishquiyeuꝏ̄, wunnetupanatamwe kah tapeneunkquot wutche sontim wutawohteaonk, kah quagwoshwunnumun wutch nishnoh wunanakausuonk.
2.22 Wusseemꝏ̄teash wuskenue nanwunnꝏ̄dsquauongash, qut asuhkash sampweusseonk, wunnamptamꝏ̄onk, womoausuonk, wunohteaonk, weeche yeug wehkomoncheg Lordoh, wutche pahke metahut.
2.23 Qut asꝏ̄tue kah matta netuhtaue natꝏ̄tomuhteaongash chipehtash, wahteauon ayimꝏ̄mꝏ̄ash penuanittuongash.
2.24 Kah wuttinneumoh LORD matta mekonteóouoh, qut nanauwehtauau wame wosketompuh, tapeneunkqussu kuhkꝏ̄tomuhkonat, mukkꝏ̄omomau.
2.25 Manunne kohkꝏ̄tomauont nag chekeussitcheg, tohneit pogkodche aninnumauont God aiuskoianatamꝏ̄onk, sampꝏ̄wonat wunnamuhkuteyeuonk,
2.26 Onk woh nag tꝏ̄keog wutch wutahpehhanit mattanit, nag masinóhteamukeg nashpe nagum unnantog.
3.1 Yeu wonk wahteoush, maumachish kesukodtash nunnukque aquompiyeuash pish peyaumꝏ̄ash.
3.2 Newutche wosketompaog pish womononcheg nehenwonche wuhhogkauh, iahchewontogig, waeenowacheg, pahtuanumutcheg, blasphemacheg, mat nꝏ̄swehtauonkig ꝏ̄chetuonganꝏ̄uh, mat tabuttantamꝏ̄gig, mat waneetupanatamꝏ̄gig.
3.3 Manauwáneteácheg, pohquenukig wunnꝏ̄waongash, pannꝏ̄wae aspunnohteacheg, mat kohchittuhhágig, chenauausitcheg, jishánumoncheg neh wanetinutcheh.
3.4 Wanassumꝏ̄ácheg, mat quasissegig, mashanumwutcheg, womontogig matcheweekontamꝏ̄ongash, anue onk womononat God.
3.5 Woskétahtunkig manittóonk, qut quenauontamwog ne ummenuhkesuonk, wutch neanussitcheg chipéhtau.
3.6 Newutche neanussitcheg neg pethꝏ̄tácheg wetuomehtu kah missinaog assꝏ̄kittamwussissoh, mashꝏ̄wanánutcheh matcheseongash, monchae sogkompagunahettiche nashpe monakish matahchewontamꝏ̄ongash.
3.7 Nagwutteae wunnetuhtauunneau, kah matta tapenumꝏ̄og peyonat wahteauonganit wunnamuhkutéyeuuk.
3.8 Nano neyane Jannes kah Jambres wutcheketauóuh Mosesoh, netatuppe yeug wonk chekehtamwog wunnamuhkuteyeuuk: wosketompaog anit wuttenantamꝏ̄onganꝏ̄ash, penoweánantamohettit papaume wunnamptamóonk.
3.9 Qut nag matta pish ongkouwe peyaóuog newutche wutasꝏ̄tuonganꝏ̄ pish wahteauwaheoneau wame neyane nag wonk mo.
3.10 Qut kuppannuppe wahteoh nukkuhkꝏ̄tomwehteaonk. unne pomantamóonk, nukkesantamóonk, nꝏ̄namptamꝏ̄onk, sepechequnehtamóonk, womoausuonk, manunanumôonk.
3.11 Woskehuwaongash, onkquanumoongash nish páaonukqueanish ut Antioch, ut Iconium, ut Lystra, uttiyeush woskehettuongash nish chequnnehtamonish: qut nash wutche wame nuppohquohwhunuk LORD.
3.12 Nux, kah wame neg manittoe pomontogig ut Christ Jesus ut, pish chequnehtamwog woskehittuongash.
3.13 Qut matchetoenúog, kah pannesꝏ̄teaenuog pish nano matchetoog, asꝏ̄kekodteamohettit kah asꝏ̄kekomit.
3.14 Qut ken nagwutteansh nish nahtuhtauánish, kah pahkontamanish, waheadt noh nahtuhtauaónadt.
3.15 Kah wutch kummukkiesuinneat kꝏ̄wahteoh wunnetupanatamwe wussukwhongash, nish tapenumꝏ̄mꝏ̄ugish kꝏ̄waantamwáhikqunat en wadchanittuongan?t nashpe wunnamptamꝏ̄onk ne ut Christ Jesus ut.
3.16 Wame wussukwhonk kittinnumunkqun nashpe wunnashanittuhsuonk God, kah ne wutcháyeuwontamun wutche kuhkꝏ̄tomwehteaonk, wutche aushkontuonk wutche montomaunnittuonk, wutch kuhkꝏ̄tomehteaonk sampweseonganit.
3.17 Onk woh manittoe wosketomp pannupheau, pannuppe kesauwame en nishnoh wunanakausuonk.
4.1 Newutche kummechmuhkonsh ut anaquabit God, kah LORD Jesus Christ, noh pish wôsumont pamontamunutcheh, kah napunutcheh, ut wunnógqussinneat, kah wutasꝏ̄tamonganit
4.2 Kuhkꝏ̄tomuhteash wuttinnowaonk, menuhkesish ut uttꝏ̄cheyeuut, kah mat attꝏ̄cheinnꝏ̄ut, aushkôash, menuhke aushkôash, wehquetush nashpe wame sepe pahtsuonk kah kuhkꝏ̄tomuhteaongash.
4.3 Newutche aquompiyeuash pish peyomꝏ̄, matta weekontamwehetteg pahke kuhkꝏ̄tomwehteaonk, qut neyaunag nehenwonche ummatchekodtantamꝏ̄onganꝏ̄, pish kutonkquodtôog kuhkꝏ̄tomwéhteaénuh, kutchikkehtauogkaéhettit.
4.4 Kah nag pish quinnuppenumwog wuttauogꝏ̄ash wutch wunnamuhkuteyeuuk, kah pish quinnuppeog en nanwonchimꝏ̄onganehtu.
4.5 Qut ken askuhwhontash nishnoh teaguas, chequnehtash onkapunnaongash, ussish wutanakausuonk Evangelist, pasháne ussish kenohtompeantogóowonk,
4.6 Newutche yeuyeu nuppapagoche sephausin, kah aquompiyeúe nutamayeonk pasꝏ̄cheyeuꝏ̄.
4.7 Nummahcheayeuteam wunneayeuwehteaonk, nuppogkodchehteoh nuppummáyeuonk, nanawehteoh wunnamptamꝏ̄onk.
4.8 Yeu wutch onk yaen, sampweusseáe chetuhquab nꝏ̄wadchanumontean, ne LORD sampwe wussittumwaen pish nuttinnumunkqun ne kesukok, kah matta webe neen, qut nag wonk womontogig wunnogqussuonk.
4.9 Ahchue kód peyaauseh paswe.
4.10 Newutche Demas nutahquanumuk, womontogkup yeu muttaok, kah aui Thessalonica, Crescens en Galatia, Titus en Dalmatia.
4.11 Webe Luke nꝏ̄wetomuk, neemun Mark, kah weeche peyaush: newutche noh nꝏ̄chiin wutche nohtompeantogóowonk.
4.12 Kah Tychikus nutannꝏ̄n en Ephesus.
4.13 Petwoshqushaonk ne nogkodtumomp ut Troas, ut Carpus, peyóan, paudtaush, kah wussukwhongash, qut nahnáunne askémanag
4.14 Alexander copere smith, nummꝏ̄cheke matchenéhik, LORD onkquatauonch neyane wutanakausuongash.
4.15 Ken wonk noh nunnukqussúos, newutche noh mishe chekéehtam nukkuttꝏ̄wonganunnónash.
4.16 Negonne nampꝏ̄hamon, wanne howan nꝏ̄weechekompaumukꝏ̄, qut wame nutohquanumukquog, ahque ne wutch tohshpunnanunach {woi God}.
4.17 Qut LORD nꝏ̄weechekompóunk, kah nummenuhkehik, ne nashpe nen kuhkꝏ̄tomwehteaonk woh pakodche wahteoun, kah wame Gentilsog woh nꝏ̄tamwog: kah nen mo nuppohquahwhunit wutch wuttꝏ̄nut qunnónou.
4.18 Kah lord pish nuppohquohwhunuk wutch nish noh mattanakausuok kah pish nꝏ̄wadchanuk ut kesukque wutassꝏ̄tamꝏ̄onk, noh sohsumꝏ̄ónach micheme kah micheme Amen,
4.19 Wonkum Prisca kah Aquila, kah ne adtahshinunit Onsephorus,
4.20 Erastus appúp Corinth, qut Trophimus nunnukon mahchinau ut Miletum.
4.21 Menuhke kod peyaush ash papoponnogkup. Eubulus kꝏ̄wonkomuk kah Pudens, kah Linus, kah Claudia, kah wame wemattinneunk.
4.22 Lord Jesus Christ weetotaj kenashauonk, kitteamonteanitteaonk weetomukqush. Amen.
Epilogue 