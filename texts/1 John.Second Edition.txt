1.1 Ne ohtagkup wutch weske kutchissik, ne nꝏ̄tamogkup, ne naumogkup, wutch kuskesukqunnónut, ne moninneamagkup, kah mamussunnumagkup ut kenutcheganunnonut, papaume pomantamoe wuttinnowaonk.
1.2 Newutche pomantamóonk mo wahteauwahuwon, kah nunnaumunnanonup, kah nꝏ̄wauwomun, kah kenahtinunnan, ne micheme pomantamóonk ne weetomukup wutꝏ̄shimau, kah mo kꝏ̄wahteauwahettean[a]n.
1.3 Ne neumagkup kah nꝏ̄tamogkup kꝏ̄wahteauwahenunan, onk kenaau wonk woh kꝏ̄weeche moáppumimun, kah wunnamuhkut nꝏ̄weeche moápputuonganun weeche wutꝏ̄shin, kah wunnaumonuh Jesus Christoh.
1.4 Kah yeush kꝏ̄sukkuhhumauununáno[n]ash kꝏ̄wekontamꝏ̄onganꝏ̄ woh numwohtaut.
1.5 Neit yeu nehtamóonk, ne nꝏ̄tamauogkut, kah kꝏ̄wahteauwahenunan, noh God wequai, kah ut nagum wanne pohkenano.
1.6 Tohneit nꝏ̄waog noh nꝏ̄weechemoayeumoun, kah pomushaog pohkenaiyeuut, nuppannꝏ̄wonan, kah matta nutussúmun wunnamuhkuteyeuꝏ̄uk.
1.7 Qut pomushaog wequaiyeuut, neyane noh appit wequaiyeuut, nꝏ̄weeche moayeutimun, kah ꝏ̄sqheonk Jesus Christ wunnaumonuh, kuppahkhikqunan wutch wame matchesonganit.
1.8 Nꝏ̄waog matta nꝏ̄matcheseonganeumun, nuta[s]ꝏ̄kekom[o]mun nuhhogkanonog, kah wunnamuhkuteyeuꝏ̄uk matta nutappehtunkꝏ̄mun.
1.9 Sampꝏ̄aog nummatcheseonganunonash, noh pabuhtanumukqussu, kah sampweussu kutahquoantamunkqunnanónut kummatcheseonganunonash, kah kuppahkhukqunnanonut wutch wame panneseonganit.
1.10 Nꝏ̄waog matta nummatcheseumun, kuppannꝏ̄waeneuhéoun, kah wuttinnꝏ̄waonk matta kutapehtunkꝏ̄unan.
2.1 Nummukkiésumog, yeush kꝏ̄sukkuhhumauununaóash; matta kummatcheseunnaóut, kah howan matcheseit, nukkenꝏ̄tamwanshitteamun weeche Wutꝏ̄shimau Jesus Chr[i]st sampweusseaen.
2.2 Kah noh wunnohteayeuaen?n wutch kummatcheseonganunonash, kah matta webe kuttaihenonash, qut wonk wutche ummatcheseongash mamusse muttaok.
2.3 Kah ne nashpe nꝏ̄wahteomun noh nꝏ̄waheon, nanauwehteauogkut wuttinnꝏ̄wáongash.
2.4 Noh ánꝏ̄wadt, Noh nꝏ̄wáeh, kah matta nanauwehteáuunk wutannꝏ̄teamongash, noh pannꝏ̄waenin, kah wunnamuhkutayeuuk matta wutappehtunkꝏ̄un.
2.5 Qut howan nanauwehteauont wuttinnꝏ̄waonk, ut wuhhogkat wunnamuhkut, womonaonk God pannuppeteauun, ne nashpe nꝏ̄wahteomun, nutappehtauóun.
2.6 Noh ánꝏ̄wadt, Nutapehtau, noh woh ne wuttin pomushon neyane pomushanit.
2.7 Neematog wanne nꝏ̄sukkuhhumꝏ̄h wuske naumatuonk, qut nukkóne naumatuonk, ne ahtunkup wutch kutchissik: nukkone ánꝏ̄teamonk, ne wuttinnꝏ̄wáonk ne nꝏ̄tamog waj kutchissik.
2.8 Wonk, wuske naumatuonk kꝏ̄sukkuhhumáuonumwꝏ̄, ne wunnamuhkuteyeuuk ut wuhhogkat kah ut kuhhogkaóut, newutche pohkenai paumsheau, kah wunnamuhkut wequai yeuyeu wohsumꝏ̄mꝏ̄.
2.9 Noh ánꝏ̄wadt nen nutap wequaiyeuut, kah sekeneauont wematoh, noh appu pohkenahtu nó pajeh yeuyeu.
2.10 Noh womonont wmatoh, appu wequáiyeuut, kah matta wunuhkomôonk togkussittassununat ut wuhhogkat.
2.11 Qut noh sekeneauont wematoh, eppu pohkenahtu, kah pomushau pohkenahtu, kah matta wahteauou uttoh áont, newutche pohkenni pogkenumwahteomꝏ̄ wuskesukquash.
2.12 Kꝏ̄sukkuhhumauonumwꝏ̄ mukkiesog newutche kummacheseonganoash kutahquoantamonteamꝏ̄, newutche ꝏ̄wesuonk.
2.13 Kꝏ̄sukkuhhumauonumwꝏ̄ wutꝏ̄shinneunk, newutche kꝏ̄waheau, wutch waj kutchissik, kꝏ̄sukkuhhumauonumwꝏ̄ wuskenuog, newutche kussohkauómwꝏ̄ matchetuk, kꝏ̄sukkuhhumauonumwꝏ̄ mukkiesog, newutche kꝏ̄waheomwꝏ̄ Wutꝏ̄shimau.
2.14 Kꝏ̄sukkuhhumauonumwꝏ̄ wutꝏ̄shinnenuk, newutche kꝏ̄waheau noh waj kutchissik, kꝏ̄sukkhhumauonumwꝏ̄ wuskenuog, newutche kummenuhksimwꝏ̄, kah wuttinꝏ̄wáonk God kutapehtunkumwꝏ̄, kah kussohkauómwꝏ̄ machetuk.
2.15 Ahque womantamꝏ̄k muttaok, asuh nish ohtagish muttaohkit, howan womantog muttaohke, ꝏ̄womoausuonk Wutꝏ̄shimau matta appehtunkꝏ̄.
2.16 Newutche wame ne ohtag muttaohket, weyause matchekodtantamóonk, muskesukque matchekodtantamóonk, kah pittuinumóe pomantamóonk, matta wutchaiinnꝏ̄h Wutꝏ̄shinneat, qut wutchayeu muttaohket.
2.17 Kah muttaok mahtsheau kah ummatchekodtantamꝏ̄ongash, qut noh asit wuttenantamꝏ̄onk God, michemappu.
2.18 Mukkieseog, ne maumachish ahquompi, kah neyane nꝏ̄tamog, Antechrist pish peyau, yeuyeu monáog Antechristsog, ne nashpe wahteauog nish maumachish ahquompiyeuash.
2.19 Nag nussohwehtunkqunnonog, qut matta wutchieog nuhhogkanonut, newutche wutchaihettit nuhhogkanonut; wunnamuhkut woh nagwutteae nꝏ̄wetomukqunnonog: qut [n]ag sohhamwog wahteauwáhuwónát nag matta wame wutchieog nuhhogkanónut.
2.20 Qut kutahtomwꝏ̄ sussequnnittuonk wutch waneetupanatamweyeuut, kah kꝏ̄wahteomwꝏ̄ wame teanteaqussinish.
2.21 Matta kꝏ̄sukkuhhumauonumwꝏ̄, newutche matta kꝏ̄wahteoꝏ̄unneau wunnamuhkuteyeuuk: qut newutche kummahche wahteauunneau, kah wanne pannꝏ̄waonganinnꝏ̄ wutchayeumꝏ̄ut wunnamuhkuteyeuuk.
2.22 Howan pannꝏ̄waen, qut noh pannꝏ̄wohtog noh Jesus Christeuꝏ̄? noh AnteChrist pannꝏ̄wohtauont Wutꝏ̄shinneuh kah Wunnaumoniinneuh.
2.23 Howan pannꝏ̄wohtauont Wunnaumaniinneuh, noh matta Wutꝏ̄sheinneuh:
2.24 Newutche ne appehtunkꝏ̄k ne nꝏ̄tamog nô waj kutchissik, ne nꝏ̄tamog no waj kutchissik appehtunkqueog, kenaau pish wonk kenágwutteapmwꝏ̄ Wunnaumoniinneat, kah Wutꝏ̄shinneat.
2.25 Kah yeu quoshauwaonk ne quoshómukqueog, micheme pomantamoonk.
2.26 Yeush kummahche wussukhumanunaóash papaume nag pannesꝏ̄unukqueógig,
2.27 Qut sussequnnittuonk ne attumunumáuog, kutappetunkquneau, kah matta kukquenauhikkumwꝏ̄ howan kukkuhkꝏ̄tomunkqunaout qut neyane ne nan sussequnittuonk kukkuhkꝏ̄tomunkquneau wame, kah ne wunnamuhkuteyeuꝏ̄, kah matta pannꝏ̄waonganunnꝏ̄, kah neyane kuhkꝏ̄tomonteaog, noh pish kutapehtauau.
2.28 Kah yeuyeu mukkiesog apehtók, onk noh nogqussit, woh nummenuhkannoósimun, kah matta nutakodchumun ut anaquabit uppeyonat.
2.29 Wahteauog noh sampweseaen, kꝏ̄wahteomwꝏ̄, nishnoh pasuk noh sampweasit neh wutchetuoh wuhhogkat.
3.1 Naumꝏ̄k chaugue womonittuonk ne Wutꝏ̄shimau ponumunkqueog, kuttéhennitteánanonut wunnaumonuh God, newajeh muttaohke matta wahi[k]ꝏ̄og, newutche matta ꝏ̄waheouh.
3.2 Womonogig, yeuyeu neenawun wunnaumonuh God, kah asquam nogqudtinno, toh pish ániyeog, qut nꝏ̄wahteomun, noh nogqussit, pish neyaneunkqussinnean, newutche pish nunnauoun neanussit.
3.3 Kah nishnoh wosketomp yeu ohtunk annoósuonk ut wuhhogkat, pahkheau wuhhogkuh, neyane noh pahkesit.
3.4 Howan matcheseit, noh wonk pannenehteau naumatuongash, newutche matcheseonk ne panneneheaonk naumatuonk.
3.5 Kah kꝏ̄wahteomwꝏ̄, noh mo wahteauwahuau wutamaunumunat kummatcheseonganunnonash, kah ut wuhhogkat matta matcheseonganunnꝏ̄.
3.6 Howan neh apehtauont. matta matcheusseu: howan matcheusseit, matta wunnauuh, asuh ꝏ̄waheuh,
3.7 Mukkiesog, howan asꝏ̄kekomukꝏ̄hteogk noh sampweasit, noh sampweusseanuꝏ̄, neyane noh sampweusseaenuuut.
3.8 Noh matcheseit noh wutcháyeu mattannittꝏ̄ut, newutche mattanit matcheseu nô waj kutchissit, yeu wajeh wunnaumonuh wosketomp nogqusseup, onk woh uppagwatauunat wutanakausuongash mattaánnit
3.9 Howan wadchegit Godut, matta matcheseonk usseu, newutche ꝏ̄skannem nagwappehtunk, kah matta woh matcheseu, newutche noh neetu ut Godut.
3.10 Yeuut wunnaumonuh God wahteauwahéoneau, kah wunnaumonuh mattannit, howan matta asek sampweusseonk noh matta wutcháyeu Godut, asuh noh matta womonunk weematoh.
3.11 Newutche yeu anꝏ̄teamꝏ̄onk kenꝏ̄tamu[n]naop waj kutchissik, kꝏ̄wowomonnittinnanonut.
3.12 Matta netatuppe Cain, noh wutchayeu noh matchetuk, kah nushau weematoh, kah toh wajeh nushont? newutche nehenwonche wutanakausuongash matchitash, kah weematoh sampweusseonganúꝏ̄ash.
3.13 Ahque monchanatamꝏ̄k neematog, muttaohke sekeneunkqueog.
3.14 Nꝏ̄wahteomun nuppaumukommumun nuppꝏ̄onk, en pomantamꝏ̄enganit, newutche nꝏ̄womonomun weemattinneunk: noh matta womonunk wematoh appu nuppꝏ̄onganit.
3.15 Howan sekenauont weematoh, noh nushehteaenin, kah kꝏ̄wahteomwꝏ̄ wanne nushehteaenin, ahtoon micheme pomantamóonk wutappetunkqunat.
3.16 Yeu waj wahteauog ꝏ̄womoausuonk God, newutche kupponumwanshikqun uppomantamóonk, kah woh kupponamumun kuppomantamꝏ̄onganun wutche weemattinneunk.
3.17 Qut howan ahtunk yeu muttaohkée maumachiash, kah nauont wematoh quenauhikquoh, kah kuppohhamauont kitteamonteannitteáe wunnogkus, uttoh wuttinne appehtunkqun ꝏ̄womoausuonk God?
3.18 Nummukkiesumog ahque webe womonitt?tteuh ut kuttꝏ̄wonganit, asuh meenannuut, qut usseonganit, kah adt wunnamuhkuteyeuuk.
3.19 Kah ne nashpé wahteauog nꝏ̄chiimun wunnamuhkuteyeuuk, kah pish nuppahkontamumun ut nuttahhunonut anaquabit.
3.20 Newutche nuttahhunnónash wussumukqueog, God ánue missugken onk nish nuttahhunnônash, kah wahteau wame teanteagquassinish.
3.21 Womonogig, kuttahhunnónash matta wussumukꝏ̄og, neit nuppahkontamumun nogque en Godut.
3.22 Kah uttoh áne wehquetumog, nutattumunumáuónan, newutche nanauwehteomun wutannꝏ̄teamowonk, kah yeush nutussenanonash wasukkitteahikqutche ut anaquabit.
3.23 Kah yeu wutannꝏ̄teamꝏ̄onk woh kꝏ̄namptamunnánonut ꝏ̄wesuonk Wunnaumonuh Jesus Christoh, kah kꝏ̄wôamonittinneanónut neyan annꝏ̄nukqueog.
3.24 Kah noh nanáuwehteauont wutannꝏ̄teamowongash, ꝏ̄weetomuh, kah nagum wonk ꝏ̄weetomuh: kah yeu waj wahteauog kꝏ̄weetomukꝏ̄wonganun, nashpe Nashauanitto ne ánumungqueageh.
4.1 Womonogig, ahque wunnamptok nish noh nashauanit, qut qutcheheuk nashauanittowog, toh wuttinne wutchaiinneau Godut, newutche monaog pannꝏ̄wae quoshodtumwaenuog sohhamwog en muttaohket.
4.2 Yeu wutch waheuk wunnashauanittꝏ̄moh God, nishnoh nashauánit sampꝏ̄adt Jesus Christ peyau ut weyausut, noh wutcheiyeu Godut.
4.3 Kah nish noh nashauanit matta sampꝏ̄og Jesus Christ peyop ut weyausut noh matta wutchaiyeu Godut, kah yeuoh wunnashauanittꝏ̄moh Antechrist, noh nꝏ̄tamogkup, noh pish peyau, kah yeuyeu mahche appu muttaohket.
4.4 Kenaau kꝏ̄chiimwꝏ̄ Godut, mukkiesog, kah nag kussohkauoóog, newutche noh apehtunkqueog ánue missugken, onk noh ápit muttaohket.
4.5 Nag wutchaiyeuog muttaohket, newajeh keketꝏ̄hkontammohettit muttaok, kah muttaok wunnꝏ̄tauouh.
4.6 Nenawun nꝏ̄chiyimun Godut, noh waheunt Goduh, nꝏ̄tunkqun, noh matta wadchiigk Godut matta nꝏ̄tunkꝏ̄un, yeuwajeh wahteauog wunnamuhkutée nashauánit, kah pannꝏ̄wohtámóe nashauanit.
4.7 Womonogig, womonittitteuh, newutche womonittuonk wutchayeumꝏ̄ Godut, káh nishnoh pasuk womoausit noh neetu ut Godut kah wáheau Goduh.
4.8 Noh matta womoausꝏ̄og, matta waheau Goduh, newutche God womoausuonganuꝏ̄.
4.9 Newaj ꝏ̄womoausuonk God nogque en kuhhogkanónut wahteauwahuwon, newutche God annꝏ̄nau wunnukquttegheonuh en muttaohket, woh kenashpe pomantamꝏ̄monanonut.
4.10 Yeu ut ꝏ̄womoausuonk, matta kꝏ̄womonaonganun God, qut kꝏ̄womonukꝏ̄onganun, kah annꝏ̄nau Wunnaumonuh ꝏ̄nohteahuónat wutch kummatcheseonganunnónash,
4.11 Womonogig God ne anꝏ̄womónukqueog, woh kꝏ̄womonittimun.
4.12 Wanne howan nauóou Goduh uttoh ahquompeu, womonittéog, God kutapehtunkqun, kah ꝏ̄womoausuonk panuppeyeuꝏ̄ ut kuhhogkanónut.
4.13 Yeu waje wahteauog, nutapehtauónan, kah nutapehtunkqunan, newutch nuttinnumunkqun wunnashauanittꝏ̄moh.
4.14 Kah nauunonup kah nꝏ̄wauwonan, woh Wutꝏ̄shimau anꝏ̄nau Wunnaumonuh, ꝏ̄wadchanumunat muttaok.
4.15 Howan sampꝏ̄adt Jesus wunnaumonuh God, God neh wutapehtauoh, kah noh apehtauau Goduh.
4.16 Kah nꝏ̄wahteomun kah nꝏ̄namptamumun, nꝏ̄womonukꝏ̄onganun God. God womoausuonganuꝏ̄, kah noh apehtog womonittuonk, appehtauau Goduh, kah God wutappetauoh.
4.17 Yeu ut nꝏ̄womonitteaonganun pannuppeteauun, woh nummenuhkesénanonut ut wussittumóe kesukodtut, newutche neyaniit ne nuttinniinnean yeu muttaohket.
4.18 Matta wabesuonganinnꝏ̄ womoausuonganit, qut pannuppe womoausuonk sohwhoteau wabesuonk, newutche wabesuonk wutauwakompunnaonganeumꝏ̄: noh wabesit matta pannupheau ut womonittinneat.
4.19 Noh nꝏ̄womonóun, newutche negonne nꝏ̄womonukqun.
4.20 Wosktomp nꝏ̄wadt nꝏ̄womon God, kah sekeneauont wematoh, noh pannꝏ̄waenin, newutche noh matta womonunk wematoh neh nauoncheh, toh woh wuttinne womonon Goduh, neh matta nanauunkeh?
4.21 Kah annꝏ̄teamꝏ̄onk ahtauog wutche nagum noh womonont Goduh, womononch wematoh wonk.
5.1 Howan wanamptog Jesus noh Christ, noh neetu ut Godut, kah nishnoh pasuk womonont neh wanamonatamunitcheh kah wonk womonau neh wanamoniimukeh nashpe nagum.
5.2 Yeu wajeh w[a]hteauog nꝏ̄womonaonganun wunneechanoh God, womonogkut God, kah nanauweteauogkut wutannꝏ̄teamꝏ̄wongash
5.3 Newutche yeu womon[e]onk God, nanauwehtinneat wutannꝏ̄teamowongash, kah wutannꝏ̄teamꝏ̄ongash matta uhqunneunkquodtinnꝏ̄wash.
5.4 Newutche howan wadchegit Godut, sohkom muttaok, kah yeu sohkausuonk, ne sohkomuk muttaok, kꝏ̄namptamꝏ̄onganun.
5.5 Howan no[h] sohkauont muttaohke, qut [n]oh wanamptog Jesus wunnaumonuh God.
5.6 Yeuoh noh paont nashpe nippe kah wusqheonk, noh Jesus Christ, matta webe nashpe nippe, qut nashpe nippe kah wsqueheonk, kah noh Nashauan?t wauwaenuit, newutche Nashauanit wunnamuhkuteyeuꝏ̄.
5.7 Newutche nag nishuog wauwacheg ut kesukqut, Wutꝏ̄shimau, Wuttinnꝏ̄waonk, kah wunneetupanatamwe Nashauanit, kah yeug nishuog pasukꝏ̄ꝏ̄og.
5.8 Kah nag nishuog wauwacheg ut ohkeit, nashauanit, & nippe, kah msqueheonk, & yeug nishuog wunnawadtuog pasukꝏ̄unneat.
5.9 Attumunumog ꝏ̄wauwaonganꝏ̄ wosketompaog, ꝏ̄wauwaonk God ánue missi, newutche yeu God ꝏ̄wauwaonk ne wauwadt papaume Wunnaumonuh.
5.10 Noh wanamptauont Wunnaumonuh God, wauwáonk ohteau ut wuhhogkat, noh matta wanamptauunk Goduh uppannuwaeneúheuh, newutche matta wunnamptamꝏ̄ꝏ̄wauwaonk God, ne ánummauont papaume Wunnaumonuh.
5.11 Kah yeu ne wauwáonk, God kittinnumunkqun micheme pomantamóonk, kah yeu pomantamóonk ohteau ut Wunnaumonat.
5.12 Noh wadchanont Wunnaumoniinneu[h] ohtau pomantamóonk, kah noh matta wadchanunk Wunnaumonuh God, matta ohtoou pomantamóonk.
5.13 Yeush kꝏ̄sukkuhhumauununáoash kenaau wanamptamôgish ꝏ̄wesuonk Wunnaumonuh God, onk woh kꝏ̄wahteomwꝏ̄ kutahtómwꝏ̄ micheme pomantamóonk, kah woh kꝏ̄namptamumwꝏ̄ ꝏ̄wesuonk Wunnaumonuh God.
5.14 Kah nummenuhkannoósuonganun papaume nagum, ne teaguas wehquetumog ut neyaunag wuttenantamꝏ̄onk, kenꝏ̄tunkqun.
5.15 Kah wahteauog noh nꝏ̄tunkqun uttoh wehquetumog, nꝏ̄wahteomun, nutattumunumumun nish wehquetumauogkutche.
5.16 Howan nauont weematoh usseoh matta nuppꝏ̄e matcheseonk. noh pish wehquetumwanshau, kah noh pish wuttinnumauoh pomantamóonk wutche nah matta nuppꝏ̄e matchesenegeh: na nuppꝏ̄ongane matcheseonk, matta nusseuh ne pish uppeantamwontamun.
5.17 Wame matta sempweusseonk ne matchesonk, kah na matta nuppꝏ̄e matcheseonk.
5.18 Nꝏ̄wahteomun howan wadchegit Godut, matta matcheseu, qut noh wunnaumoniimuk wutch Godut, nanauw[]ehheau wuhhogkuh, kah noh machetuk matta ummusinuh
5.19 Kah nꝏ̄wahteómun nꝏ̄chiimun God ut, kah mámusse muttaok appu matcheseonganit.
5.20 Kah nꝏ̄wahteomun, Wunnaumonuh God peyau, kah kittinnumunkqun woh wohtamóonk, woh kꝏ̄waheonxnónut noh wunnamuhkuteyeuꝏ̄, kah nenawun nutapehtauóun noh wunnamuhkuteyeuut ut wunnaumonat Jesus Christ ut, yeuoh wunnamuhkut God, kah micheme pomantamóonk.
5.21 Mukkiesog chippe nanauweheuk kuhhogkaóog wutch nunneukontunkanit. Amen.