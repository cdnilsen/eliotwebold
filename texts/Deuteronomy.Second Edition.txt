1.1 YEush kuttꝏ̄wongansh nish Moses ánoncheh wame Israeloh, wutuhshame Jordan, ut touohkomukqut, ut mukoshquttaut piúhsuke musque ketahhannit, nashaue Paran, kah Tophel, kah Laban, kah Hazeroth, kah Dizahab
1.2 (Nabo nequttukquinshon wutch Horeb, kishke mayut wadchuut Seir en Kadesh-Barnea.)
1.3 Onk n nih, yauunchage kodtumꝏ̄k, nabo noquttúit nepauz, negonne kesukok ne nepauz, Moses kenꝏ̄nau wunnaumonuh Israel, neaunag wame Jehovah wuttannꝏ̄naonk papaume nahoh.
1.4 Mahche nushont Sìhon Amoritse ketassꝏ̄t, noh wadohket Heshbon, kah Og Bashane ketassꝏ̄t, noh wadohket Ashteroth ut Edrei.
1.5 Wutúhshame Jordan, ut ohkit Moab, Moses nꝏ̄che wahteauwahuau yeu naumatuonk, nꝏ̄wau,
1.6 Jehovah num-Manittꝏ̄mun nukkenꝏ̄nukqun ut Horeb, nꝏ̄wau, kenaau wamut kuppomantamuneau yeuut wachuut.
1.7 Qushkek, kah pomushak, kah onkq ꝏ̄wadchumꝏ̄óut Amoritsog, kah wame paswe ayeuonganash, mukoshqutáut, wadchuéhtu. kah ꝏ̄nauuhkôiyeuut, kah ut Sowaniyeu, kah kishke ketahhanit, en wutohtuóut Kananitsog, kah en Lebanon, nó pajeh mishe sepuut, Euphratese seip.
1.8 Kusseh, nupponum ohke anaquabeóg, petutteagk, kah ahtauꝏ̄k ohke, ne Jehovah chadchekéimomp kꝏ̄shꝏ̄óog Abraham, Isáak kah Jacob, nag aninnumauónat, kah ꝏ̄skannemunnuoh nahohtóeu.
1.9 Kah kukkinnꝏ̄numwop na ut aquompak nussip, matta kuttápenunꝏ̄mwꝏ̄ neen nussu.
1.10 Jehovah kum Manitꝏ̄mwꝏ̄ kummuttaanhukou, kah kusseh, yeuyeu kesukok kenaau kutonatuhhꝏ̄mwꝏ̄ kesukque ánogqsog, wutche mꝏ̄nacheg.
1.11 Jehovah um Manittꝏ̄moh kꝏ̄shꝏ̄woog muttannonganahukꝏ̄k mꝏ̄cheke onk mahche neadtahsuóg, kah wunnanumukꝏ̄k, neane quoshomukqueóg,
1.12 Uttoh woh nuttinne nen nussu tapenumun kꝏ̄wogkoueusseonganꝏ̄, kah kꝏ̄weannunnꝏ̄ash, kah kuppenuanittꝏ̄onganꝏ̄ꝏ̄ash?
1.13 Neemunok waant amwog kah nupwôog, kah wahikqussitcheg ut kenugke kutchipanꝏ̄onganꝏ̄ôut, kah nag nanawunnuáenuwáheóog.
1.14 Kah kenampꝏ̄hamaiimwop, kah kussimwop, ne anꝏ̄waan, wunnegen ussenat.
1.15 Nemehkuh nunneemuns negonneyeuutcheg ut kutchippanꝏ̄onganꝏ̄óut waantamwog, kah wahukqussitcheg, kah nag nꝏ̄puhkuhkꝏ̄wahéog, muttannongane mugquompaog, kah nequt pasukꝏ̄e mugquompaog, kah napanna tahshinchage mugquompaog, kah piukqussue mugquompaog, kah aninnohsuenuog ut kenugke kutchippanꝏ̄onganꝏ̄óut.
1.16 Kah nummeechumuhkonomp kꝏ̄situmꝏ̄aeneumꝏ̄og naut aquompak, nussip, nꝏ̄tamꝏ̄k ut nashaue kéemattꝏ̄óut, kah sampwewussittumꝏ̄k nashaue wosketomp kah wematoh, kah penꝏ̄woht weeche nagum.
1.17 Matta pish kuttaine unneheoh ut wussittumꝏ̄onganit, pish kenꝏ̄tauomwꝏ̄ papeissisitcheg neane matikenukeg, matta pish kꝏ̄wabesuontamwꝏ̄ wuskesuk wosketomp, newutche wussittumóonk wuttaihe Manit: kah pissaumatuonk wussaume s(i)ogkok, paudtiegk, kah nunnꝏ̄tamun.
1.18 Kah kutannꝏ̄numwop na ut ahquompak wame uttoh pish aseogish.
1.19 Kah moncheog wutch horeb, nuppannupwushaumunnonup wame ne mohsag kah úhqunneunkquok touohkomuk, ne naumogkup ut mayut keshke Amoritse wodchuut, neane Jehovah kum-Manittꝏ̄mun anannꝏ̄nukqueogkup: kah kuppeyomunonup Kadesh Bernea.
1.20 Kah kuttinnumwop, kuppeyomwꝏ̄ ut Amorìtse wadchuut, ne Jehovah kummanittꝏ̄mun anumungqueog.
1.21 Kusseh, Jehovah kum Manittꝏ̄m, ponam ohke anaquabean: kuhkuhqush, kah ohtauush neane Jehovah um-Manittꝏ̄moh kꝏ̄shꝏ̄wóog kuttugqun, ahque wabesish asuh pohquaj kuttah.
1.22 Kah kuppasꝏ̄sukiimwop nish noh pasuk kenaau, kah kussimwop, nutannꝏ̄nomun wosketompaog negonáe, kah nag pish kenatinneahamungqunonog ohke, kah nag pish kuppaudtunkqunnónog wonk kuttꝏ̄wonk, uttiyeu woh ayn kuhquéog, kah uttóh otanash pish páoontamagish,
1.23 Kah nꝏ̄waonk nꝏ̄sinaûwohkongqun: kah neemun nabo nesuog wosketompaog kenaau, pasuk wutch nishnoh chippanꝏ̄onk.
1.24 Kah nag qushkeog, kah kuhqueog en wadchuut, kah peyaog Eshkolle ꝏ̄nohkóiyeuut, kah wunnatinneakontamuneau.
1.25 Kah neemunnumwog ne ohkée ummeechummuongash, ut wunnutcheganꝏ̄óut, kah nꝏ̄wꝏ̄msúuttunkqunan, kah nuppaudtunkqunnônog wonk kuttꝏ̄wonk, ne wunnegen ohke, ne Jehovah num Manittꝏ̄mun anumungqueog.
1.26 Qut matta kꝏ̄wekontamꝏ̄mwꝏ̄ kukkuhquenat, qut kuppanneussehtamumwop wutannꝏ̄teamꝏ̄onk Jehovah kum-Manittꝏ̄mwꝏ̄.
1.27 Kah kummꝏ̄hmꝏ̄skꝏ̄omwꝏ̄ ut keekuóut, kah kussimwꝏ̄, newutche Jehovah kussekeneunkqun, waj sohhꝏ̄wunukqueog ohkit Egypt, kupponukqunnanónut wunnutcheganit Amoritsog, kuppaguanukqunnanonut.
1.28 Ut tóh pish ayn kukkuhkqueog? kemattin mahtupahteou kuttahhun, nꝏ̄waog, missinninnuog kutanuukkenꝏ̄mukqunónog, kah kutanuûhqussumukqunnónog, keitotanash magkiyeuash, kah sohkompunneûsuash kesukqut, kah nano wonk, na nunnauónan wunnaumonuh Anakim.
1.29 Neit kittinnonnumwꝏ̄ ahque quequenauánumꝏ̄k, asuh ahque nag qushꝏ̄k.
1.30 Jehovah kum-Manittꝏ̄mwꝏ̄, noh negonuhkongqueóg, pish kutayeuwutteaunshukou, neaunag wame ne áséaunshikqueógkup ut Egypt, ut anaquabeóg.
1.31 Kah ut touohkumukqut, uttoh adt nauman, uttoh an, Jehovah kum-Manittꝏ̄m tahshinukquean, onatuh wosketomp tahshinont wunnaumonuh, wame ut mayut, ne áóógkup nó pajeh kuppeyonat yeu ayeuonk.
1.32 Qut yeu ut, matta kꝏ̄namptauómwop Jehovah kum Manittꝏ̄mwꝏ̄.
1.33 Noh negonukongqueóg ut mayut, natinneahamo(n)gqueog ayeuonk, kupponamunaoont keekꝏ̄oash, ut nꝏ̄taut nukkonáeu, kenahtinukqunnaóut, uttiyeu may aôóg, kah ut matokqsut kesukodt(a)eu.
1.34 Kah Jehovah nꝏ̄tam wuttauatonkqussue kukkuttꝏ̄wongash, kah noh mo musquantam, kah chadchekeyeuau nꝏ̄wau,
1.35 Wunnamuhkut, matta pasuk yeug wosketompaog, yeu matche pometuonk, pish wunnaumꝏ̄ ne wunne ohke, ne chadchekeimagkup nuttinn(u)mauónat kꝏ̄shꝏ̄óog.
1.36 Webe Caleb wunnaumonuh Jephunneh, noh pish wunnaumun, kah noh nuttinnumaoun ohke ne ahhapanukit, kah en wunneechanit, newutche mamusse asuhkauau Jehovah.
1.37 Wonk Jehovah nummusquanumuk newutche kenaau, nꝏ̄wop, ken wonk pish matta na kuttoh.
1.38 Qut Joshua wunnaumonuh Nun, noh neepauit anaquabean, noh pish na petukon, wuttꝏ̄m, newutche noh pish Israeloh ꝏ̄tohtuaheon.
1.39 Nano, kuppeissèsumꝏ̄óog, neg anꝏ̄waogig nag woh tohqunóog, kah keneechanꝏ̄oog ne kesukok matta wahteauógig wanegik asuh machik, nag pish na upetukonau, kah nag nuttinnumauoneau, kah nag pish wutohtauuneau.
1.40 Qut kenaau qushkek, kah pomushak en touohkomuk kishke msque ketahhanne may.
1.41 Neit kenampꝏ̄hamumwop, kah kutussimwop, nummatcheneheomun Jehovah, pish nukkuhkuhquemun, kah pish nutayeuuhteomun, neane wame annꝏ̄nukqueóg Jehovah num-Manittꝏ̄m, kah mahche puttukquappusseog nishnoh pasuk wutayeuwuhteae auwohteaonk, kuppogkodche kukkuhquemꝏ̄ wadchuut.
1.42 Kah Jehovah nuttinuk nag us, ahque kukkuhquegk, asuh ayeuhteagk, newutche matta kꝏ̄weetómunꝏ̄mwꝏ̄, ishkont kuttogkomitteamwꝏ̄ anaquabhettit kummatwomog.
1.43 Neit kukkenꝏ̄nnumwop, kah matta kenꝏ̄tiyeumwꝏ̄, qut kuppannesehtamumwꝏ̄ wutannꝏ̄teamꝏ̄onk Jehovah, kah kutchekée kuhkukquemop en wadchuut.
1.44 Kah Ammoritsog ne wadohkehettit ne wadchuut, nag kutayeuwuhkonittue sohwehtunkꝏ̄og, kah konaumattuhkunkꝏ̄oog, neane beesog asehetit, kah kuppaguanukꝏ̄og ut Seir, nó pajeh Hormah.
1.45 Kah kukqushkemwop, kah kummaumwop ut anaquabit Jehovah, qut Jehovah matta woh nꝏ̄tamꝏ̄ kꝏ̄wadtauatonkqussuonganꝏ̄ asuh kukkehketongkꝏ̄,
1.46 Neit kutayimwꝏ̄ Kadesh mꝏ̄chetikqulnne, neaunag ukkesukodtꝏ̄ash ne ápeog.
2.1 NEit nukqushkemunonup, kah nuppomushómunónup en tauohkomuk, en k(ish)ke mayut msque ketahhannit, nean nukquéomp Jehovah: kah nꝏ̄weinushaumunonup wadchu Seir mꝏ̄chetikquinne.
2.2 Kah Jehovah nuttugkup, nꝏ̄wop.
2.3 Yeu kuttape quinnepuhkomuneau yeu wadchu, quinnuppegk en nannummiyeu.
2.4 Kah annꝏ̄s missinninnuog, us, kupaumukomumwꝏ̄ wutohtuóut kemattꝏ̄oog, wunneechanoh Esau; neg wadohkitcheg Seir kah nag pish kukqushhukꝏ̄og, newutche nunnukqussek kuhhogkaóog
2.5 Ahque nag wéogkeheuk. newutche matta kittinnumáuunómwꝏ̄ wutohtu wanne mo pasuk musseet, newutche nuttinnumau wadchu Seir, Esau wutch ahtóonk.
2.6 Nag pish kutadôamôog meechum wutche teaguash, onk woh kummeetsimwꝏ̄, kah wonk pish kutadtóamòog nippe wutch teaguash, onk woh kꝏ̄tattamwꝏ̄.
2.7 Newutche ne Jehovah kum-Manittꝏ̄m kꝏ̄nanumuk ut wame kenutchegane anakausuonganit: wahteou kuppomushaonganꝏ̄ yeu mishe touohkomuk, yeu yauunchage kodtumwae Jehovah kum-Manittꝏ̄m kꝏ̄weetômuk, wanne teag kukquenauwahukꝏ̄.
2.8 Kah paumukómog wutch neemattinnonut, wunnaumonuh Esau, neg wadohkutcheg Seir, papashpe mukashquttaeu mayut wutch Elath, kah wutch Ezion Gaber, nukqushkemun, kah nupaumukomumun ut Moabe touohkomukque mayut
2.9 Kah Jehovah nuttinuk, ahque onkquanumuhheuk Moabitsog. asuh ahque ayeuhwuttue mekonꝏ̄k: newutche matta kittinnumauonꝏ̄mwꝏ̄ wutohtu wutche ohtóonk newutche nuttinnumauoneau wunnaumonuh Lot, Ar wutche ahtóonk.
2.10 Emimsog ne ꝏ̄tohkinneaoh nꝏ̄wadt, mogké missinninnuog. kah monachég, kah sosohkonkqussuog onatuh anakimsog.
2.11 Neg wonk ogquanumttcheg magoshketompaog, onatuh Anakimsog, qut Moabitsog wuttissowenóuh Emimsog.
2.12 Horimsog wonk wutohtuog Seir nóadt, qut wunneechanoh Esau, wunnompenukꝏ̄oh, mahche paguanahettit, wutch anaquabhettit, wunnompohteaumukouh, neane Israel anheomp wutohtoongane ohke; ne Jehovah anumauomp.
2.13 Eyeu neepauꝏ̄k, nussip, kah qushkodteash sepues Zered. kah nukqushkodteamunónup sepues Zered:
2.14 Kah nesahteag ahquompi wutch wamog Kadesh Barnea, nó pajeh quoshkodteaog sepues Zered, shwinchage kah shwosuk tahshe kodtumwae, nó pajeh uppometuonganꝏ̄ ayeuhteaénuog, mohtunkquahettit wutch kenauwameonganit, neane Jehovah chadchekeimont.
2.15 Newutche wunnamuhkut wunnutcheg Jehovah ayeuuhkónukupaneg, paguanónat wutch kenugke kenauwameonganit nó pajeh ummohtupaénaóout.
2.16 Onk nnih wame ayeuhteaenuog mohtupaehettit, kah nuppꝏ̄hettit wutch kenugke missinninnuh,
2.17 Neit Jehovah nukkenꝏ̄nuk nuttinuk,
2.18 Mꝏ̄che ken pannupwusham Ar, Moabe ohke, yeu kesukok,
2.19 Kah pasꝏ̄sukoman, piuhsuke wunnaumonuh Ammon, ahque unkquanumwehuk, asuh weogkeheonteog, newutche matta kittinnumauunꝏ̄ wutohke wunnaumonuh Ammon, ahtóonk, newutche nuttinnumauóneau wunnaumonuh Lot wutch ahtóonk.
2.20 Ne wonk ogquontamun magoshketompae ohke, magoshketompaog na ꝏ̄tohkeinneaóh nꝏ̄adt, kah Ammonitsog wutussowenouh Zamzumim,
2.21 Mogke missinninnuog kah monaog, kah sohsohkonkqussuog onatuh Anakimsut, qut Jehovth nah uppaguanuh ut anaquabenit kah wunnompinouh, kah wunnompohteamóuh.
2.22 Neanheomp wunneechanoh Esau, neh wadohteuppanneh Seir, paguanont Horimsoh wutch anaquabhettit, kah nah wunnompinóuh, kah nag wunnompohteamóuh yeu pajeh yeu kesukok.
2.23 Kah Arimsog wadohkitcheg Hazerim, wehque Azzah, Caphtorimsog, neg waj sohhogeg Caphtor, nah uppaguanouh, kah wunnompohteamóuh.
2.24 Neepauok, pomushagk, kah paumushagk Arnone seip, kusseh nummag Sihon wut-Amorit, Heshbone ketassꝏ̄t, ut kenutcheganit, en wutohket: nꝏ̄che ahtoonk kah ayeuwuttue mekonók.
2.25 Yeu kesukok nupponamau wutohtimóneásh kukquehquenauanumꝏ̄ónitteaonk, kah kukqushitteaonk, ut agwe mamusse kesukqut, neg nꝏ̄togig kutaunchemꝏ̄ónitteaonk, kah pish nunnukshaog, kah quequenauanumóog newutche ken
2.26 Kah nutannꝏ̄nomp annꝏ̄naenuog wutch Kedemothe touohkomuk, en Sihon Heshbone ketassꝏ̄t, nashpe wunnohteae kuttꝏ̄wongash, nussip.
2.27 Pannupwushadti kutohke: pish nuppomusham mayut, matta nukqushkꝏ̄ ennunnohkôunit asuh menadcheanit.
2.28 Pish kuttinnumah meetsuonk wutche teaguash, onk woh nummeets, kah kummag nippe wutche teaguash, onk woh nꝏ̄tattam: webe nuppaumusham nashpe nusseetash.
2.29 (Kah wunnaumonuh Esau wadohkitcheg Seir, kah Moabitsog wadohkitcheg Ar, neanhikqueomp) nô pajeh woh nuppannupwushonat Jordan, en ohkeit, ne Jehovah kum Manittꝏ̄mun anumungqueog.
2.30 Qut Sihon Heshbone ketassꝏ̄t, matta nuttinnanumukꝏ̄un, pannupwushagk, newutche Jehovah kum-Manittꝏ̄mwꝏ̄, (m)enehketeauau wunnushauonguh, kah uppittuanumwéhteauôh wutta(h), onk woh upponónat ut kenutcheganit, neane yeu kesukok.
2.31 Kah Jehovah nuttinuk, kusseh, nunnꝏ̄che mag Sihon kah wutohke ut anaquabean, nꝏ̄che ohtaush, onk woh kuto(h)tau wutohke.
2.32 Neit Sihon ayeuuhkonittue sohweehtunkqun, nagum kah wame ummissinninnúmoh, ayeuwuttinneat ut Jahaz.
2.33 Kah Jehovah kum Manittꝏ̄mun upponuh ut anaquabeog, kah nuttogkamóun, kah wunnaumonuh, kah wame ummissinninneumoh.
2.34 Kah neemunnumumun wame ukkeitꝏ̄tanash na ut ahquompag, kah nuttunkque paguanomun wosketompaog, kah mittamwussissog, kah mukkiesog nish noh ut otan wanne howan ushqueu.
2.35 Webe neetassuog, neemunómun wutch sequttahhamóonk, wutche nenawun, kah sequttahhamꝏ̄ongash ut ꝏ̄tanat nish sohkomogish.
2.36 Wutch Aroer ne kishke Arnone sepuut, kah wutch ne otanat ne kishke sepuut, wehque Gilead, na wanne pasuk otan nummenuhkéseumukꝏ̄mun, Jehovah num-Manittꝏ̄mun nuttinnumunkqunan wame.
2.37 Webe ut wutohtuóut wunnaumonuh Ammon matta kuppeyôon, asuh matta wóhohut ayeuonganit Jabboke sepuut, asuh wadchuekontu otanehtu, asuh matta woh toh ut ne Jehovah num-Manittꝏ̄mun ne quohtinukqueog.
3.1 NEit nukqushkemun, kah nukkuhkukquemun en Bashane mayut, kah Og Bashane ketassꝏ̄t, nutayeuuhkonittue sohweetunkqun, nagum kah wame ummissinninneumoh, ayeuwuttinneat ut Edrei.
3.2 Kah Jehovah nuttukqun, ahqueqush, ne-wutche nuppon kenutcheganit, nagum kahwame ummissinninneumoh, kah wutohke,kah pish kuttinne, néanheop Sihon Amo-ritse ketassꝏ̄t, noh wadohte(u)p Heshbon,
3.3 Nemehkuh Jehovah num-Manittꝏ̄mun upponuh nunnutcheganónut wonk, Og Bashane ketassꝏ̄t, kah wame umissinninneumoh, kah nuttogkomounonup, nô pajeh matta howan sequnneanóunneat.
3.4 Kah nuppetukauounonuppanneg wame wutotanash ne ahquompak, na mo matta otan, uttiyeu mo neemunnumauóogkut, nequtta tahshinchagkodtash keitotanash, wame Argobe wutohtimoin, ukketassꝏ̄tamóonk Og, ut Bashan.
3.5 Wame yeush otanash quinuppeneuseupash nashpe qunnunkqueneutungash, squontamash kah pummetunkqshittuongash, chaubohkish pameneusunꝏ̄kish otánash monatash.
3.6 Kah nutunkque nag paguanounonog, neaunheogkutup Sihon Heshbone ketassꝏ̄t, nuppapaquane paguanomun, wosketompaog mittamwussissog, kah mukkiesog, nish noh ut otanat.
3.7 Qut wame neetasuog, kah otanae sequttahhamꝏ̄ongash, nunneemunnumonanonash neenawun.
3.8 Kah na ahqompak nunneemunnomun, wutch wunnutcheganꝏ̄óut, neesꝏ̄og Ammoritse ketassꝏ̄tam(w)og, ohke ne wutuhsháme Jordan, wutch Arnone sepuut, wehque wadchuut Hermon.
3.9 (Ne Hermon Sidoniansog wuttissowetamunneau Sirion, kah Ammoritsog wuttissowetamuneau Shenir.)
3.10 Wame mukoshquttae keitotanash, kah wame Gilead, kah wame Bashan, wehque Salchah, kah Edrei Bashane keitotanash, ut ketassꝏ̄ttamꝏ̄onganit Og,
3.11 Newutche webe Og Bashane ketassꝏ̄t sequttahwhau sequttahwhutcheg mogosketompaog, kusseh, wutapinneae appissinnꝏ̄onk mꝏ̄uhshogque apissinꝏ̄onk: sunnummatta ohtano ut wut Rabbathumꝏ̄ wunnaumonuh Ammon? pasukꝏ̄gun tahshisquonogkod nesahteag kah yauishquonogkod nekoshkag, neaunag wosketompa(e)ishquonogkod.
3.12 Kah yeu ohke, ne ohtauogkup na ahquompak, wutch Aroer, ne kishke Arnone seip, kah pohshe wadchu Gilead, kah na ut otanash, nuttinnumauónaópash Reubenitsog, kah Gaditsog.
3.13 Kah nawhutche Gilead, kah wame Bashan, ukketassꝏ̄tamꝏ̄onk Og nuttinnumauonah pohshe wutchippanꝏ̄onk Mánasseh, wame wutohtimoin Argop, weeche wame Bashan, ne asꝏ̄wetamukup mogoshketompae ohke.
3.14 Jair wunnaumonuh Manasseh, tohqunnumun wame Argobe wuttohtimóin, wehque Ceshuri, kah Maachathie suppôiyeuut, kah wutussowetamunash ne ussowesik Bashan-Hávoth-Jair yeu pajeh yeu kesukok.
3.15 Kah nuttinnumau Gilead Machir.
3.16 Kah Reubenitsog, kah Gaditsog nuttinnumauopanneg wutch Gilead, wehque Arnone seip, pohshe ꝏ̄nouhkoi, kah sussipoi wehque Jabooke seip, wussissuppoiyeumꝏ̄ wunnaumonuh Ammon.
3.17 Kah wonk mukkoshqut, kah Jordan kah sussippôi, wutch Chinnereth wehque mukoshquttae ketahhannit, ne salte keitoh agwe Ashdoth-pisgah wutchepwóiyeu.
3.18 Kah kutannꝏ̄numwop naut aquompak, nussip, Jehovah kum-Manittꝏ̄mun kuttinnumunkquneau yeu ohke ohtauunat: pish kenauwamee kuppomushaumwꝏ̄ ánaquabhettit kemattꝏ̄óog wunnaumonuh Israel, wame neg tapeneunkqussitcheg wutche ayeuwuttuonk.
3.19 Qut kummittamwussꝏ̄ôog kah kummukkiyeumꝏ̄ôog, kah keneetasseumóog, (newutche nꝏ̄wahteo kummꝏ̄chekoshomwꝏ̄ neetassuog) nag pish appuog kutꝏ̄tanaóut, nish anumauunógish.
3.20 Nó pajeh Jehovah magunat anwohsinóonk en kemattꝏ̄ouh, neane kenaau, kah nô pajeh nag wonk ohtôog ohke, ne Jehovah kum-Manittꝏ̄mwꝏ̄ anumauont ogkomuk Jordan, neit pish kukqoshkemwꝏ̄ nishnoh wosketomp en wutohtoonganit, ne anumauunóg.
3.21 Kah nutannꝏ̄nomp Joshua na ut ahquompak, nussip, Kuskesukquash naumup wame Jehovah kum-Manittꝏ̄mwꝏ̄ neanheunt neesuoh yeuh ketassꝏ̄tamwog: ne pish Jehovah wuttinteauun wame ketassꝏ̄tamꝏ̄ongash uttoh pomushaan.
3.22 Matta nag pish kꝏ̄webesuónoóg, newutche Jehovah kum-Manittꝏ̄mwꝏ̄ noh pish kutayeuwehteanshikou.
3.23 Kah nunnanumpassumomp Jehovah na ut aquompak, nussip,
3.24 Woi LORD Jehovah, kenꝏ̄che nahtin kummissugkenꝏ̄onk kuttinneum, kah kumménuhkinnutcheg: newutche howae GOD asuh kesukqut asuh ohkeit woh asit neane kutanakausuongash, kah neane kummenuhkesuonk?
3.25 Kꝏ̄wehquetumoush qushkodteadti onk woh naumun wunohke, ne ongkoue Jordan, ne wanegik wadchu, kah Lebenon.
3.26 Qut Jehovah nummusquanumukup newutche kenaau, kah matta nunnꝏ̄tunkꝏ̄, kah Jehovah nuttughup, Yeu wamach, ahque wonk kenꝏ̄neh yeu papaume.
3.27 Kuhkuhqush kodtuhkôag Pisgah, kah tahshinish kuskesukquash wutcheksuiyeu kah nannummiyeu, kah sowaniyeu, k(a)h wutchepwoiyeu, kah naish nashpe kuskesukqut newutche matta pish kukqushkodteaun yeu Jordan.
3.28 Qut meechumehteash Joshau, kah kussꝏ̄m kah menuhkeh: newutche noh pish qushkodteau anaquabhettit yeug missinninnuog, kah noh pish kꝏ̄tohkehheoneau ne ohke ne nauman.
3.29 Nemehkuh nutapemunônup ꝏ̄nôuhkóiyeut papiuhsuke Beth-Peor.
4.1 NEwutche yeuyeu woi Israel, nꝏ̄tamꝏ̄k kuhkꝏ̄waongash kah wussittumꝏ̄ongash, nish kohkꝏ̄tomauunogish, nish ussenat, onk woh kuppomantamumwꝏ̄, onk woh kuppetutteamwꝏ̄, kah kutohtauunneau ohke, ne Jehovah um-Manittꝏ̄moh kꝏ̄shꝏ̄ôog aninnumungqueog
4.2 Matta pish kukkꝏ̄tinnꝏ̄mwꝏ̄ kuttꝏ̄onk ne annꝏ̄nog, asuh mat pish kutamaunumꝏ̄uneau, onk woh kenanawehteamwꝏ̄ wuttinnꝏ̄waongash Jehovah kum-Manittꝏ̄mwꝏ̄, ne annꝏ̄nogish.
4.3 Kuskesukꝏ̄oash naum uttoh Jehovah aseip newutche Baal-Peor, newutche wame wosketompaog neg asukauoncheg Baal-Peoroh, Jehovah kum-Manittꝏ̄mwꝏ̄, uppaguanuh wutch kenugke kuhhogkaóout,
4.4 Qut kenaau kummosogquehtauômwꝏ̄ Jehovah kum-Manittꝏ̄mwꝏ̄, kenáau kuppomantamumwꝏ̄, nish noh pasuk, yeu pajeh kesukok.
4.5 Kusseh, kukkuhkꝏ̄tomauonumwꝏ̄ kuhkꝏ̄waongash kah wussittumꝏ̄ongash, neáne Jehovah num-Manittꝏ̄m annꝏ̄sit, onk woh ne kutússeneau ohkeit uttoh aôóg ohtauunat.
4.6 Newutche nish nanaeiteog, kah ussek, newutche yeu kꝏ̄aantamꝏ̄onganꝏ̄, kah wohwohtamꝏ̄onganꝏ̄ ut anaquohtag wutohtimóneash, neg nꝏ̄togig wame yeush kuhkꝏ̄waongash, kah anꝏ̄wacheg, wunnamuhkut yeu mishe wutohtimóin, waantamwe kah wohwohtamwe missinninnuog.
4.7 Newutche teague mishe wutohtimóin, ne wuttinne nah pasꝏ̄sukauon GOD, neane Jehovah num-Manittꝏ̄mun, ut wame teanteaquasinehtu, nish waj wehquetumauogqutcheh.
4.8 Kah teague mishe wutohtimôin, ahtunk wunnomwausseae kuhkꝏ̄waongash, kah wussittumꝏ̄ongash, neane wame yeu unnaumatuonk, ne ponam anaquabeog, yeu kesukok.
4.9 Webe nunnukqusish kuhhog, kah kukketeahogkou menuhke nanaweh, ishkont kꝏ̄wanantam n nish, kuskesukquash nagkupash: kah ishkont nish amaemoash wutch kuttahhut, wame kukkesukodtume pomantamꝏ̄ongash, qut nish kuhkꝏ̄tamau kenaumonunk kah kenaumonunk wunnaumonaoh.
4.10 Nahnaunne, ne kesukok neepauwean anaquabit Jehovah kum-Manitꝏ̄m ut Horib Jehovah ânukquean, Moenumah missinninnuog moae, kah nag nꝏ̄tamwaheog nuttinnꝏ̄waongash, onk woh nag netuhtauog nukqushikꝏ̄onganꝏ̄, wame kesukodash nish pish pamantamohetticheh ut ohkeit, onk woh nag kuhkꝏ̄tomauóog ummukkiesumꝏ̄ouh.
4.11 Kah kuppasꝏ̄tshaumwop kah keneepomwop ut agwu wadchuut, kah wadchu nashqunop nashpe nꝏ̄teau: ut nashauwe kesukqut, nashpe pohkenai, mahtohqs, kah kuhpogku pohkenai.
4.12 Kah Jehovah kukkenꝏ̄nukumwop wutch nashauwe nꝏ̄taut, kenꝏ̄tamwꝏ̄ wadtauatonkqussue kuttꝏ̄wongash, qut matta kenaumꝏ̄mwꝏ̄ ogqueneunkquok, webe kenꝏ̄tamumwꝏ̄ wodtauatonkqussuonk
4.13 Kah kꝏ̄wahteauwahikꝏ̄wop ꝏ̄nꝏ̄waonk, ne annꝏ̄nukqueog ussenat, piogquokish wuttinnꝏ̄waongash, kah nash ꝏ̄sukkuhhumunash ut neese qussukquane Tablesut.
4.14 Kah Jehovah nutannꝏ̄nukup na ut ahquompak, kukkuhkꝏ̄tomauunnunnaout kuhkꝏ̄waongash kah wussittumꝏ̄ongash, onk woh nish kutussenaoash ut ohkeit uttoh ane qushkodteaog ahtauuat.
4.15 Newutche wunne nukqussek kuhhogkaóog (newutche matta kenaumꝏ̄mwꝏ̄ howa wutogquenunkqussuonk, ne kesukok Jehovah kónꝏ̄nukquèog ut Horeb, wutch nashauwe nꝏ̄taut)
4.16 Ishkont kutanussehheomwꝏ̄ {kuhhogkaoog}, kah kutayimunkumwꝏ̄ nunneukontunkanoh, ne teaguas agqueneunkquok, wutogqueneunkqussuonk nompaas asuh squaas.
4.17 Agqueneunkquok howae puppinashimwut, ne ohtag ohkeit, agqueneunkquok howae wunnuppauhwhunne puppinshaas, neg papaumunoncheg mamachekesukqut.
4.18 Agqueneunkquok teaguas ne pamompakemꝏ̄uk ohkeit, agqueneunkquok howamagqut ut nippekontu agwe ohkeit.
4.19 Kah Ishkont kuttahshinnum kuskesukquash en kesukqut, kah nauadt nepauz, kah nanepaushadt kah anogqsog, wame kesukque kenauwameonk, woh kittinnꝏ̄kont nag waussumonaout, kah nꝏ̄swetauonaout, uttiyeug Jehovah kum-Manittꝏ̄m, waj chachaubenoncheh wame wutohtimoneat ut agwe mamusse kesukqut.
4.20 Qut Jehovah keneemunukou, kah kussohhꝏ̄wunukou wutch môushogque sabasonganit, wutch Egypt, onk woh kenaau ahtóongane ꝏ̄missinninneumuneuh, neane yeu kesukok.
4.21 Nano, Jehovah nummusquanumukup wutche kenaau, kah chadchekeyeuau matta nukqushkodteanat en Jordan kah matta nuppetuttéaoneat ne wanegik ohke, ne Jehovah kum-Manittꝏ̄m aninnumungquean wutch ohtóonk.
4.22 Qut mos nunnup yeu ut ohkeit, matta mos nukqushkodteoh Jordan qut pish kenaau kukqushkodteaumwꝏ̄, kah kutohtauunneau ne wunohkomuk.
4.23 Nunnukqussek kuhogkaoog, ishkont kꝏ̄wanteomwꝏ̄ ꝏ̄nꝏ̄waonk Jehovah kum-manittꝏ̄mwꝏ̄, ne anumungqueog, kah kutayimunkquneau nunneukontunkoh, asuh agqueneunhkuok ne teaguas ne Jehovah kum-Manittꝏ̄m quihtinukquean.
4.24 Newutche Jehovah kum-Manittꝏ̄m máhtsuwae nꝏ̄tau, mꝏ̄summuwae Manit.
4.25 Wunneechanean, kah keneechanog wunneechanhettit, kah sepe ayéan ut ohkit, kah anisheóg, kah ayeuóg nunneukontunk, agqueneunkquok ne teag, kah matcheseóg ut anaquabit Jehovah kum-Manittꝏ̄mwꝏ̄ kummꝏ̄mꝏ̄squeheonaóut.
4.26 Nꝏ̄wehquetum kesuk kah ohke ayeuuhkônittue kꝏ̄wauwónukqunnaôont yeu kesukok, onk woh teanuk kuppaguanimwꝏ̄ wutch ohkeit, na quoshkodteaôg Jordan ahtauunat, matta pish kussepepomantamumwꝏ̄ noh ut qut pish kuppapaqunne paguanitteamwꝏ̄.
4.27 Kah Jehovah pish kusseáhukou en kenugke wutohtimóneash, kah pish kutogguhse squinánitteamwꝏ̄, ut kenugke Heathenit, uttoh pish Jehovah ayn sagkompagunukqueóg.
4.28 Kah na pish kuttit waussumóneau manittꝏ̄og, wutanakausuonganꝏ̄ wunnutcheganꝏ̄ash wosketompaog, mehtug, kah qussuk neg matta nꝏ̄tamꝏ̄gig asuh mat naumꝏ̄gig asuh mat meetsegig, asuh mat manantamꝏ̄gig.
4.29 Qut na wutch natinnewhadt Jehovah kum-Manittꝏ̄m. pish kenameh, natinneahwhadt nashpe wame kuttah, kah nashpe wame kukketeahogkôunoh.
4.30 Appean wuttámehpunônat, kah wame yeush kenuhkukkonkqunash, ogkomáe kesukodtash, quinnuppean en Jehovah kum-Mannitꝏ̄ut, kah nosweetaman ꝏ̄wadtauatonkqussuonk.
4.31 [Newutche Jehovah kum-Manittꝏ̄m monanitteáe Mânit] matta pish kutohquanumukou, asuh kuppaguanukou, asuh wananatámꝏ̄ ꝏ̄nꝏ̄waonganꝏ̄ kꝏ̄shog, ne chadchekeimomp
4.32 Newutche yeuyeu natꝏ̄tomweheteagk papaume kesukodtash mahtshun[]ish, nish negonuhkongqueánish, nadteuh kezheunt God wosketompoh ut wosket ohkeit, kah wutch yôáe kesukqut, kah yeu onk in aongkoue, uttoh an nnihyeu(u)s, néyane yeu mohsag neteag, asuh ne ogque nꝏ̄tunkquodtus?
4.33 Missinninnuóg sun nꝏ̄tamwog wadtauatonkqussóe kuttꝏ̄onk GOD, wutch nashaue nꝏ̄tau neyan nꝏ̄taman, kah pomantamwog?
4.34 Asuh sun God qutchehteop wunnemunnumunat wutohtimóin, wutch nashaue wutohtimóneat, nashpe qutchehuwaóngash, nashpe kukkinneasuongash, kah monchanatamꝏ̄ongash, kah nashpe ayeuwuttuonk, kah nashpe mishe menutcheg, kah nashpe summagunnumꝏ̄ wuhpit, & nashpe mishe chepshaongash, neaunag wame Jehovah kum-Mánittꝏ̄mwꝏ̄ áseaunshhikqueóg ut Egypt, ut anaquabeóg?
4.35 Yeu kenahtinutteanáh, onk woh kꝏ̄wahteoh Jehowah noh Manit, matta howan onkatok.
4.36 Wutch kesukqut kenꝏ̄tamwahikꝏ̄ ꝏ̄wadtauatonkqussuonk, onk woh kukkuhkꝏ̄tamunk: kah ut ohkeit kenahtinuk umnishe nꝏ̄tóm, kah kenꝏ̄tamup ukkuttꝏ̄wongash wutch nóeu nꝏ̄taut.
4.37 Kah newutche noh ꝏ̄womonuh kꝏ̄shoh, wajeh pepenauont ꝏ̄skannemunnuoh nahohtóeu nag, kah kussohhꝏ̄wunuk ut anaquabit, nashpe ummishe menuhkesuonk, wutch Egypt.
4.38 Ukquosꝏ̄komunat wutohtimóneash wutch anaquabean, anue migkiyeuash kah menuhkiyeuash onk ken, kuppethúununat, kittinnumauunat wutohtimôou wutche ohtóonk, neane yeu kesukok.
4.39 Newutche wahteaush yeu kesukok, kah natwontash ut kuttahut, Jehovah noh Manittꝏ̄ꝏ̄ ongkoue kesukqut, kah ut ohkeit agwe, na matta onkatok.
4.40 Newajeh pish nanauwehteauan ukkuhkꝏ̄waongash, kah wuttinnꝏ̄waongash, nish annꝏ̄nonish yeu kesukok, onk woh kꝏ̄neweetomuk, kah keneechanog nahohtóeu ken onk woh kussepe pomantam ut ohkeit, uttiyeu Jehovah macheme anìnnumungquean.
4.41 Neit Moses chippinnum nishwinash keitotanash, wutushame Jordan, nogque waj pashpishont.
4.42 Onk woh nushehteaen nawutussishon, noh pehcheu nashontwetatteamungoh, matta mahche sekeneauonk, kah ussishont pasuk yeush otanash, woh pomantam.
4.43 Bezer ut touohkomukqut, ut mukkoshquttae Reubenitse wutohtimóneat: kah Ramoth ut Gilead, wutch Gaditsog: kah Golan ut Bashan wutch Manassitsog.
4.44 Káh yeu unnaumatuonk, ne Moses ponukup anaquabhettit wunnaumonuh Israel.
4.45 Yeush wauwaongash, kah kuhkꝏ̄waongash, kah wussittumꝏ̄ongash, nish Moses anonche wunnaumonuh Israel, mahche sohhamwehettit wutch Egypt.
4.46 Wutushame Jordan, ut ꝏ̄nꝏ̄uhkóiyeuut papiuhsuke Beth-Peor, ut Sihone ohkit, Amoritse ketassꝏ̄t, noh wadohteup Heshbon, noh neh Moses, kah wunnaumonuh Israel togkomumpoh, mahche sohhamôhettit wutch Egypt.
4.47 Kah nag ohtóog wutohke, kah Oge ohke Bashane ketassꝏ̄t, neesuog Amoritse ketassꝏ̄tamwog, neg wutushame Jordan nogque adt pashpishont.
4.48 Wutch Aroer, ne kishke wussápenuk Arnone sepuut, wehque wadchuut Sion, ne Hermon.
4.49 Kah wame mukkoshqut wutushame Jordan wutchepwóiyeu, wehque mukkoshquttae ketahhannit, agwe Pìsgahe wuttahhamonganit. |
5.1 KAH Moses wehkomau wame Israeloh, kah nah wuttinuh, nꝏ̄tamꝏ̄k woi Israel, kuhkꝏ̄waongash, kah wussittumꝏ̄ongash, nish ánꝏ̄waunish ut kehtauogkꝏ̄óut yeu kesukok, kah woh nish kenetuhtauunnáoash, kah nanauwehteauunnáoash, kah nish ussenat.
5.2 Jehovah kum-Manittꝏ̄mun kꝏ̄nꝏ̄wohkonukqun ut Horeb.
5.3 Jehovah matta wunnꝏ̄auóog kꝏ̄shunónoh, qut kenawun, kenawun, wame pumontamagish yeu kesukok.
5.4 Jehovah kukkeketꝏ̄kunkou wutch mamuskesukqut ut wadchuut wutch nashaue nꝏ̄tau.
5.5 (Nunneepop nashaue Jehovah kah kenaau na ahquompak, kenahtinunnaóont wuttìnnꝏ̄waonk Jehovah: newutche kꝏ̄wábesimwop wutche nꝏ̄tau, kah matta kukkuhkukꝏ̄mꝏ̄ en wadchuut) nꝏ̄wop.
5.6 Nen Jehovah kum-Manittꝏ̄mwꝏ̄, noh sohhꝏ̄wunukqueop wutch ohkit Egypt, wutch missinnae kommukqut.
5.7 Um-Manittꝏ̄mehkon onkatogig Manittꝏ̄og ut anaquabeh.
5.8 Ayimuhkon nunneukontunk, wanne teag ogqueneunkquottinnꝏ̄g, ongkoue kesukqut, asuh ohkeit agwe, asuh nippekontu agwe ohkit,
5.9 Nag nauwaéhtauuhkon, asuh nag waussumuhkon, newutche nen Jehovah kum-Manittꝏ̄m, mꝏ̄summuwáe Manit, wunnatauwohtinneat ummatcheseonganꝏ̄ash wutꝏ̄shinneunk, ut wunneechanꝏ̄óut, wutch nishwut kah yauut pometuongash neg sekeneaunocheg
5.10 Kah ummonanumónat muttannonganog kussuog neg womoausitcheg, kah nanauwehteunkig nuttinnꝏ̄waongash.
5.11 Tahnꝏ̄che neemunnumꝏ̄hkon ꝏ̄wesuonk Jehovah kum-Mánittꝏ̄m, newutche Jehovah matta wutogquanumúh mo matcheséneg, neh neemunumunutcheh ꝏ̄wesuonk tahnꝏ̄che.
5.12 Nanauwehteoush sabbath day wunneetupànatamwahtinneat, nean annꝏ̄nukquean Jehovah.
5.13 Nequtta tahshik kesukquae anakaus, kah ussish wame kutanakausuongash.
5.14 Qut nesausuk adtahshikquinogkok, ne wus-sabbathꝏ̄m Jehovah kum-Manittꝏ̄m noh ut toh ussekon, ken asuh kenaumon asuh kutaunes, asuh wosketompae kittineum asuh mittamwossisse kittinneum, asuh kut-oxenum, asuh kut-assum, asuh howáe keneetasseum, asuh kuppenꝏ̄wohteum, noh anomut kꝏ̄squontamut, onk woh wosketompae kittinneum, kah mittamwossisse kittinneum anwohfin, neane ken.
5.15 Kah mehquontash ken mo wuttinneumin ut ohkit Egypt, kah Jehovah kum-Manittꝏ̄m na kꝏ̄ch sohhꝏ̄wunukqun nashpe mishe menutcheg, kah summagunnumwe mohpit, newajeh Jehovah kum-Manittꝏ̄m. annꝏ̄teamwit nanauwehteauunat sabbath day.
5.16 Quttianum kꝏ̄sh kah kokas, nean annꝏ̄nukquean Jehovah kum-Manittꝏ̄m, onk woh kukkesukodtumash sepeyeuꝏ̄ash, kah woh koni ut ohkit, ne Jehovah kum-Manittꝏ̄m aninnumungqueán.
5.17 Nushehteuhkon.
5.18 Mamussekon.
5.19 Kommꝏ̄tuhkon,
5.20 Kah pannꝏ̄wáe wauwaúhkon keetatteamung.
5.21 Ahchewontukon keetatteamung ummittamwussoh, asuh ahchewontukon ketattamung wek, wutohteuk, asuh wosketompae wuttinneum, asuh mittatwossisse wuttinneum, wutoxumoh, asuh wutassumoh, asuh ne teaguas ahtunk ketatteamung
5.22 Yeush kuttꝏ̄wongash anꝏ̄wohpash Jehovah ut wame kummukkinneonganꝏ̄óut, ut wadchuut, wutch nóeu nꝏ̄taut matokqsut, kah pogkiyeue pohkenai, nashpe mishontꝏ̄waonk, kah matta ukkꝏ̄tnauóun, kah yeush ꝏ̄sukuhhamunash ut neeswe qussukquane tablesut, kah nuttinnumunkqunash.
5.23 Onk n nih, nꝏ̄tamóg wadtauatonkqussuonk wutch nóeu pohkenahtu (newutche wadchu nꝏ̄táe chikohtau) kuppasꝏ̄su(k)iimwop, wame wabuhkúhkꝏ̄utcheg ut kutchippanꝏ̄onganꝏ̄óut, kah kut-eldersumꝏ̄óog.
5.24 Kah kussimwop, kusseh, Jehovah kum-Manittꝏ̄mun kenáhtinukqun wussohsumóonk, kah ummissugkenꝏ̄ônk, kah nꝏ̄tamumun ꝏ̄wadtauatonkqussuonk, wutch nôeu nꝏ̄taut, nunnaumumun yeu kesukok, GOD kenꝏ̄nau wosketompoh, kah ash pomantam.
5.25 Newutche yeuyeu tohwutch woh nuppꝏ̄og? newutche yeu mishe nꝏ̄tau pish kummahchekussukqunnan. nꝏ̄tamog wonk ꝏ̄wadtauatonkqussuonk Jehovah kum-Manittꝏ̄mun, neit woh nunnupmun.
5.26 Newutche howan kenugke wame weyaus, nꝏ̄togkus ꝏ̄wadtuatonkqussuonk pomantamwae GOD, kôdtꝏ̄hkont wutch nôeu nꝏ̄taut (neane nenawun) kah ásh pomantam?
5.27 Pasꝏ̄sukaush ken, kah nꝏ̄tash wame ne Jehovah kum-Manittꝏ̄mun anꝏ̄wadt, kah kenꝏ̄sinan wame ne Jehovah kum-Manittꝏ̄mun anukquean, kah nenawun pish nꝏ̄tamunan, kah pish nutussenan.
5.28 Kah Jehovah nꝏ̄tamup wadtauatonkqussue kukkuttꝏ̄wongash kenꝏ̄seog, kah Jehovah nuttinuk, nꝏ̄tamup ꝏ̄wadtauatonkqussue ukkuttꝏ̄wongash yeug missinninnuog nish anukqueanish, wunne nꝏ̄waog, wâme ne anꝏ̄wahettit.
5.29 Napenont nutteahahettis, onk woh nukqushhukquog, onk woh nanauwehteauog wame nuttinnaumatuongash nagwutteaeu, onk woh ꝏ̄nenehukquneau, kah wunneechanꝏ̄oh micheme,
5.30 Monchish, us, Petutteagk wonk en kekuwoash.
5.31 Qut ken kehchekompauwehtah, kah ketꝏ̄hkoush, wame wuttinnꝏ̄waongash, kah kuhkꝏ̄waongash, kah wussittumꝏ̄ongash, nish pish ko(h)kꝏ̄tomauogish, onk woh nag nish wutussenaoash, ut ohkeit ne anumáuog ohtauunat.
5.32 Newutche, pish kukkehkinneasimwꝏ̄ ussenat Jehovah kum-Manittꝏ̄mwꝏ̄ nean annꝏ̄nukqueog, matta pish kukquinnuppemwꝏ̄ en ununuhkounit asuh menadcheanit.
5.33 Pish kuppomushaontamumwꝏ̄ wame mayash, nish Jehovah kum-Manittꝏ̄wꝏ̄ anunnꝏ̄nukqueogish onk woh kuppomantamumwꝏ̄, onk woh kꝏ̄niyeuwontamuneau onk woh kussepe pomantamumwꝏ̄, ut ohkeit, ne pish ohtauog.
6.1 YEuyeu yeush wuttinnꝏ̄waongash, kuhkꝏ̄waongash, kah wussittumꝏ̄ongaash, nish Jehovah kum-Manittꝏ̄wꝏ̄ annꝏ̄nukqueanish kukkuhkꝏ̄tomauunnunnaout, onk woh nash kutussenaoash ut ohkit, uttoh qushkodteáog ohtauunat.
6.2 Onk woh kꝏ̄wabesuon Jehovah kum-Manittꝏ̄m, nanauwehtinneat wame ukkuhkꝏ̄waongash, kah wuttinnaumatuongash nish anannꝏ̄nonish, ken, kah kenaumon, kah kenaumon wunnaumónuh tohsohkepomantaman, kah woh kussepe pomantam,
6.3 Newutche nꝏ̄tamꝏ̄k woi Israel, kah kuhkinneasek ussenat, onk woh kꝏ̄niyeuwontamun, ônk woh kummishetimwꝏ̄, neane Jehovah um-Manittꝏ̄moh kꝏ̄shog quoshomukqueóp, ut ohkeit ne tamogok sogkdtunk kah hony,
6.4 Nꝏ̄tamꝏ̄k woi Israel, Jehovah kummanittꝏ̄mun pasuk nont Jehovah.
6.5 Kah womoaus Jehovah kum-Manittꝏ̄m nashpe wame kuttah, kah nashpe wame kukketeahogkou, kah nashpe wame kummenuhkesuonganit.
6.6 Kah yeush kuttꝏ̄wongash nish annꝏ̄nonish yeu kesukok: pish otaash kuttahhꝏ̄wout.
6.7 Kah nash pish kummenuhke kuhkꝏ̄(t)omauonaoash keneechánog, kah pish nash keketꝏ̄kuaonáoash appean kekit, kah pómusháan mayut, sepsinan, kah omohkean,
6.8 Kah kishpis kenutcheganit, wutch kukkinneasuonk, kah muskodtukque nompakouonuohettich nashaue kuskesukqut.
6.9 Kah nish wuffukwhush, ut wetuome pogkomuhquonganit kah kꝏ̄squontamut.
6.10 Kah pish nnih, Jehovah kum-Manittꝏ̄m, mahche pasꝏ̄quean en ohkeit ne chadchekeimomp kꝏ̄shoh Abraham Israel & Jekob, kittinnumunkqunat mogke kah wunne keitotanash, nish matta nahtoꝏ̄opash.
6.11 Kah wetuomash numwohteau wunne maumachiash, nish matta numwameechumehteapash, kah wónuhkontamꝏ̄e wuttahhumongash nish matta wónuhkontamꝏ̄ópash wenominneohtekonash kah olive mehtugquash, nish matta ohketeapash mahche meetsean kah wamupwéen.
6.12 Neit ahque ishkont kꝏ̄wanânum Jehovah noh sohhꝏ̄wunukqueókup wutch ohkeit Egypt, wutch missinnóe-kommukqut.
6.13 Qush Jehovah kum-Manittꝏ̄m, kah waussum, kah chadchekeyeuash nashpe ꝏ̄wesuonk.
6.14 Ahque asuhkau onkatogig manittꝏ̄og, ummanittꝏ̄mꝏ̄oh missinninnuog, neg weenuhkongqueanag.
6.15 (Newutche Jehovah kum-Manittꝏ̄m mꝏ̄summuwae Manittꝏ̄ꝏ̄ kenugke kenaau) ishkont ummusquantamꝏ̄onk Jehovah kum-Manittꝏ̄m ayeuuhkonittue nashquneau ut kuhhogkat, kah ishkont kuppaguanukꝏ̄ wutch wosketohkeit.
6.16 Qutcheheuhkon Jehovah kum Manittꝏ̄m neane qutcheheòg ut Massah.
6.17 Menuhke nanawehteok wuttinnꝏ̄waongash Jehovah kum-Manittꝏ̄mwꝏ̄, kah ꝏ̄wauwaongash kah ukkuhkꝏ̄waongash nish anunnꝏ̄nukqueanish.
6.18 Kah ussish ne sampwag kah waneguk ut anaquabit Jehovah, onk woh kꝏ̄niyeuwontamun, onk woh kuppetutteam kah kutahtauun wunohke ne Jehovah chadchekeimomp kꝏ̄shꝏ̄oh.
6.19 Sohhꝏ̄kauônat wame kummatwomog wutch anaquabean, ne anꝏ̄wop Jehovah.
6.20 Kah kenaumon natꝏ̄tomungquean, ompetak, anꝏ̄wadt, Toh nauwuttamꝏ̄ꝏ̄ wauwaongash, káh kuhkꝏ̄waongash kah wussittumꝏ̄ongash, nish Jehovah kum-Manittꝏ̄mwꝏ̄ anunnꝏ̄nukqueog?
6.21 Neit pish kuttin kenaumon, Nenawun mo ummissinómoh Pharaoh ut Egyupt, kah Jehovah kussohhꝏ̄wunkukqun wutch Egypt nashpe mishe menutcheganit.
6.22 Kah Jehovah nahtitteop kuhkinneasuongash, kah monchanatamꝏ̄ongash mogkiyeuash kekechiyeuash, ut Egypt, kah ut Pharaoh, kah ut wame neh weekit apinitcheh, ut anaquabeóg.
6.23 Kah kussohhꝏ̄wunukqun na wutch, onk woh kuppethuunukqun, kittinnumungqunnanónut ohke ne chadchekeyimomp kꝏ̄shunnónog.
6.24 Kah Jehovah kukkenꝏ̄nukqunnónup ussenat wame yeush kuhkꝏ̄waongash, qushonat Jehovah kum-Manittꝏ̄mun, wutche kꝏ̄netuónganun nagwutteaeu, onk woh kuppomantamwahukqun neyaneyeu kesukok.
6.25 Kah ne pish kussampweusseaenuonganun, kuhkinnéaséog ussenat wame yeush wuttinnꝏ̄waóngash, anaquabit Jehovah kum-Manittꝏ̄mun, nean annꝏ̄nukqueog.
7.1 JEhovah kum-Manittꝏ̄m pasꝏ̄quean ut ohkeit, uttoh aóyan ohtauunat, kah sohwhuhteadt monaash wutohtimoneash anaquabean, Hittitsog, kah Girgashitsog, kah Ammonitsog, kah Cananitsog, kah Perizitsog, kah Hivitsog, kah Jebusitsog, nesausuktahshinash wutohtimóneash ánue mogkiyeuash kah menuhkiyeuash onk ken.
7.2 Kah Jehovah kum-Manittꝏ̄m, nah ponont anaquabean, pish nag kuttogkomóog, kah kuppapaquanne paguanóog, matta pish kꝏ̄nꝏ̄wáunáóog, asuh kittumonteanumóog.
7.3 Asuh weetauadheuhteóg, kuttaunꝏ̄ôog pish matta kummagꝏ̄mꝏ̄ en wunnaumonaóut, asuh neemunuhkon wuttaunoh wutche kenaumon.
7.4 Newutche nag pish quinnuppenóog kenaumonuh wutch nutasukkongqunnaóut, onk woh waussumóog onkatogig manittꝏ̄ut nemehkuh ummusquantamꝏ̄onk Jehovah ayeuuhkonittue nashqunnau kenaau, kah teanuk kuppaguanukou.
7.5 Qut yeu pish kuttinheoneau, pish kuppaguatau wut-Altarsumꝏ̄uh, kah pohqunnumau wuttinneukontunkanꝏ̄uh, kah tummehthamau kuppohkomukꝏ̄, kah chikohsumau wuttinneukontunkanꝏ̄uh nashpe nꝏ̄tau.
7.6 Newutche kenaau wunnetupanatamwe missinninnuog en Jehovahut kum-Manittꝏ̄mꝏ̄wóut, Jehovah kum-Manittꝏ̄m kuppepénunk, uppapane missiissinninneummuneat ut wuhhogkat ánue onk wame missinninnuog ut wosketohkit.
7.7 OOwomoausuonk matta kupponamunkou Jehovah, asuh matta kuppepenunkou, newutche kummꝏ̄cheke monamwꝏ̄ onk neg howáe missinninnuog (newutche kenaáu kutânue ogguhsimwꝏ̄ onk wame missinninnuog)
7.8 Qut newutche Jehovah kꝏ̄womonukou kah newutche woh nanawehteoh chadchekeyouwaonk, ne chadchekeimop kꝏ̄sheuóguh, Jehovah kussohhꝏ̄wunukou nashpe mishe menutcheg, kah kummanohhukou wutch missinnóe kommukqut, wutch wunnutcheganit P(h)ar(a)oh Egypte ketassꝏ̄t.
7.9 Newutche wahteauꝏ̄k Jehovah kum-Manittꝏ̄mwꝏ̄ noh GOD pabuhtanumwae Manit, noh nanawehteunk wunnꝏ̄waonk kah monaneteaonk wutche nah womonukqutcheh, kah nanawéhteauunutche wuttinnꝏ̄waongash: wutche muttannongane pometeongash.
7.10 Kah wunnompenúmauoh neh sekeneunkqutcheh, anaquábenit paguanonat, matta quohquéhtauwóꝏ̄ neh sekeneunkqutcheh, pish wunnompenumauoh anaquabenit.
7.11 Newutchepish kenanauwehteau wuttinnꝏ̄waongash kah kuhkꝏ̄waongash, kah wussittumꝏ̄ongash, nish anꝏ̄nonch yeu kesukod, nish ussenat.
7.12 Newutche pish n nih, kukkeihtamóg yeush wussittumꝏ̄ongash, kah nish nanawehteauóg kah usséog, Jehovah kum-Manittꝏ̄m, nanawehteau wunnꝏ̄waonk, kah monaneteaonk nogque en kuhhogkat, nish chadchekeimompash kꝏ̄shꝏ̄oh.
7.13 Kah pish kꝏ̄womonuk, kah pish kꝏ̄nanumuk kah pish kummuttaanhik, kah wonk pish wunnantam ôotómuk ummeechummuonk kutohke kꝏ̄wea(t)chiminneash, kah kꝏ̄wineum, kah kuppummeim, kukkoashinime monaonk, kah kus sheepse flocksumꝏ̄og ut ohkeit ne chadshekeimont kꝏ̄shog kittinnumunkqunat.
7.14 Pish kutanue wunánumit wame missinninnuog, matta na pish mehcheeu nomposhim asuh squoshim, kenugke kenaau, asuh kenugke kenee[t]aséumog.
7.15 Kah Jehovah pish kutamaunumunk wame mahchinnaongash, kah matta kupponamauunꝏ̄ matta pasuk machuk Egypte onkquomomꝏ̄ongesh, nish wahteauanish, qut upponamunash neg sekeneunkqueanneg.
7.16 Kah pish paguanau wame missinninnuh neh Jehovah kum-Manittꝏ̄m pish aninnumunkqueaneh, kuskesuk pish matta ukkitteamonteanumoh, asuh matta pish kꝏ̄wowussumôh um-Manittꝏ̄mꝏ̄oh, newutche ne pish kupputhukqun,
7.17 Anꝏ̄waan kuttahhꝏ̄wout, yeush wutohtimoneash anueyeuꝏ̄ash onk nen, uttoh woh nuttinne sohhꝏ̄kauónat?
7.18 Matta nag pish kukqushaôog, qut pish kummenuhke mequantamumwꝏ̄, uttoh Jehovah kum-Manittꝏ̄mwꝏ̄ ahheont Pharohhoh, kah wame Egypt.
7.19 Mogagish qutchhuáongash, nish nagish kuskesukquash, kah kuhkinneasuongash kah monchanatamꝏ̄ongash, kah menuhki menutcheg, kah summagunnumꝏ̄e muhpit, ne nashpe Jehovah kum-Manittꝏ̄m kussohhꝏ̄wunuk, ne pish wuttinheon Jehovah kum-Manittꝏ̄m wame missinninneuh neg quoshadcheg.
7.20 Nano Jehovah kum-Manittꝏ̄m pish annꝏ̄nau hornet en kenugke nahoh, nô pajeh nag ashqueneanutcheg kah pattogkquetunkqueaneg, paguanonnaóont,
7.21 Matta pish kutchepgshanukꝏ̄og, newutche Jehovah kum-Manittꝏ̄m, kenugke kenaau, masugkenuk God, kah uhqunneunkqussu.
7.22 Kah Jehovah kum-Manittꝏ̄mwꝏ̄ pish áumaunum wutohtimóneash wutch anaquabean iogguhsemese, matta woh uppaguanóog pasukqut, ishkont touohkomukque puppinashimwog nano monahettit ut kuhhogkat,
7.23 Qut Jehovah kum-Manittꝏ̄m, nag pish upponu(h) ut anaquabean, kah nah uppaguanu(h) nashpe mishe paguanóonk nô pajeh paguanonaóont,
7.24 Kah noh pish ponau ukketassꝏ̄tamꝏ̄moh ut kenutcheganit, kah nag pish kuppaguatu(h) ꝏ̄wesuonganꝏ̄ꝏ̄ash, wutch agwe kesukqut, matta wosketomp pish tapenumꝏ̄ neepauun anaquabean, nó pajeh mahche kuppaguanonaóut.
7.25 Ummanittꝏ̄e nunneukontunkanꝏ̄uh pis(h) kutchikosꝏ̄og nꝏ̄taut, matta pish kukkodtantamꝏ̄ ne silver asuh gold ne agquehettit, asuh matta pish keneemunnum(ó)uh, ishkont na kuttit puttohwuhttea(n), newutche ne wutuhquontamun Jehovah kum-Manittꝏ̄m.
7.26 Asuh matta pish kuppaudtauoh nish keneunkquok keekit, ishkont ken kummatchenanumit neane ne, qut pish pannuppe kussekeneamun, kah pish pannuppe kutuhquontamun, newutche ne, mattantamwae teaguas.
8.1 WAme wuttinnꝏ̄waongash nish annꝏ̄nogish yeu knsukok, kuhkineasek kah ussek, onk woh kuppomantamwꝏ̄. kah kummuttaanumwꝏ̄, kah petutteamwꝏ̄, kah kutohtauunneau ohke, ne Jehovah chadchekeimomp kꝏ̄shꝏ̄oh,
8.2 Kah pish kummequantam wame ne may Jehovah kum-Manittꝏ̄m ane sagkompagunukquean, yauunchage kodtumwae. ut touohkômuk, toh hohpahikqunat, kukqutchhikqunat, kah wahteauunat teáguas ohtag kuttahhut, uttoh kittin nanawehteauun wuttinnaumatuongash asuh matta.
8.3 Kah kuttahhóhpahik, kah kukkodtupwehuk, kah kussohkomꝏ̄nuk Manna, ne matta wahteauꝏ̄an, asuh matta kꝏ̄shꝏ̄og wahtteauꝏ̄unaoh, kah woh kꝏ̄wahteauwahukqun wosketomp matta wutch pomantam webe pétukqunnunk, qut nashpe nish noh kuttꝏ̄onk ne womꝏ̄uk wutch Jehovah wuttꝏ̄nut wosketomp wutch pomantamun.
8.4 Kuthogkꝏ̄unash matta nukkoneanꝏ̄ash ut kuhhogkat, asuh matta kusseet mogqueinnꝏ̄, yeush yauunchage kodtummꝏ̄ash.
8.5 Natwontash wonk ut kuttahhut, onatuh wosketomp sasamatahwhont wunnaumonuh, ne kittinne Jehovah kum-Manittꝏ̄m sasámatahhukqun. |
8.6 Newajeh pish nanawehteauan wuttinnaumatuongash Jehovah kum-Manittꝏ̄m, pomushonat ummayash, kah qushonat.
8.7 Newutche Jehovah kum-Manittꝏ̄m kuppasꝏ̄k wunne ohkeit, sepuemese tóhkekomue, monompague ohke, nish wutch sohwutchꝏ̄ogish mꝏ̄nokôiyeutu, kah wadchukontu,
8.8 Wheate, kah Barley kah wenómsippague, kah figsuhtugque, kah Pomgranatse ohke olive pummee kah honye ohke.
8.9 Ohke uttoh pish mo adt quenaee meechꝏ̄án petukqunnunk, matta pish teag kukquenauwehikꝏ̄ noh ut mouhshagque qussukqunohkomuk, kah wutch wadchuuhkontu woh kꝏ̄tohteaham wompuhshog.
8.10 Meetsean, kah wamepwean, neit pish kꝏ̄nanum Jehovah kum-Manittꝏ̄m, wutche wunohke ne aninnumungquean.
8.11 Ahque wananum Jehovah kum-Manittꝏ̄m, matta nanauwehteauan wuttinnꝏ̄waongash, kah wussittumꝏ̄ongash kah ukkuhkꝏ̄waongash, nish annꝏ̄nonish yeu kesukok.
8.12 Ishkont, meetsean kah wamepꝏ̄an, kah mahche wunneekitteaan, kah na weekean.
8.13 Kah kut-herdsumog, kah kuf floksumog monahettit, kah kus-silverum kah kuhgoldum muttaánit, kah wame ne ahtaua(n) muttaánit.
8.14 Kuttah neit waápu, kah kꝏ̄wannanum Jehovah kum-Manìttꝏ̄m (noh sohhꝏ̄wunukquean wutch ohkit Egypt, wutch missinnae kommukqut.
8.15 Noh sogkompagunukquean papashpe mishe kah uhqunneunkque touohkomuk, ne aihetit nꝏ̄tae askꝏ̄kog, kah skorpionsog, kah kóhnkan, na mo adt nippenꝏ̄g, noh sohhꝏ̄wuttunkquean nippe wutch soggohtunkanompskut,
8.16 Noh sohkomꝏ̄nukquean Manna ut touohkomuk, ne kꝏ̄shꝏ̄og matta wahteauhetteg, onk woh kutóhhohpahikqunat, onkwoh kukqutchhik, onk woh kꝏ̄nenehikqun maumachish.)
8.17 Kah kussim ut kuttahhut nummenuhkesuonk, kah nunnutchegane menuhkesuonk nꝏ̄tattauun yeu weenaieetuonk.
8.18 Qut ken mehquanum Jehovah kum-Manittꝏ̄m, newutche nagum anumungquean menuhkesuonk ꝏ̄tahtauunat weenaieetuonk; onk woh menehketeau ꝏ̄nꝏ̄waonk, ne chadchekeimomp kꝏ̄shoh, neane yeu kesukok.
8.19 Kah pish n nih, wananumadt Jehovah kum-Manittꝏ̄m, kah asuhkauadt onkatogig Manittꝏ̄og, kah nag noswehteaudt kah waussumadt, kutayeuuhkonittue wauwonumwꝏ̄, pish wunnamuhkut kutawakompanomwꝏ̄.
8.20 Neane wutohtimóneash nish Jehovah paguatunkish ut anaquabeôg, neit pish kutushpunóneau, newutche matta nꝏ̄swehtamꝏ̄ôg ꝏ̄wadtauatunkqussuonk Jehoveh kum-Manittꝏ̄mwꝏ̄.
9.1 NOOtamꝏ̄k woi Israel, mos kukqushkodteam Jordan yeu kesukok, petukontamunat, ohtaunat wutohtimóneash, anue mogkiyeuash kah menuhkiyeuash onk ken, mogke ketotanash, & kesukqut ninneusꝏ̄ash
9.2 Missinninnuog matikenꝏ̄og kah quogquononkqussuog, wunneechanꝏ̄oh Anakimsog, neg waheadcheg, kah papaume nag nꝏ̄tamohpanneg. howan woh neepauit anaquabhettit wunnaumonuh Anak
9.3 Newutche wohtamꝏ̄k yeu kesukok, Jehovah kum Manittꝏ̄m; noh negonáe quoshodtumunkquean, onatuh machikkussuwae nꝏ̄teau, nah pish uppaguanuh, kah nah pish wunnꝏ̄kohkonuh anaquabeog, nemehkuh pish sohhꝏ̄kauꝏ̄og. kah teanuk paguanóog, neane Jehovah anukquean.
9.4 Ahque nꝏ̄wash ut kuttahhut, mahche Jehovah kum-Manittꝏ̄m pogkenont wutch anaquabean, ahque nꝏ̄wash, wutche nussampweusseonk waj Jehovoh pethuunukque, ahtauunat yeu ohke, qut wutch ummatcheetꝏ̄wonganꝏ̄ yeush wutohtimóneash, Jehovah kum-Manittꝏ̄m, nah wussohhꝏ̄kauoh wutch anaquabean:
9.5 Matta wutch kussampweusseonk, asuh kussampwetahaonk kuppetutteam ohtauunat wutohke, qut wutch ummatcheseonganꝏ̄ yeush wutohtimoneash, Jehovah kum-Manittꝏ̄m wussohhꝏ̄kauôoh wutch anaquabean, onk woh uppakodche ussen wuttinnꝏ̄waonk Jehovah ne chadchekeimomp kꝏ̄shꝏ̄oh, Abraham, kah Isaak, kah Jakob.
9.6 Newutche wohtash, Jehovah kum-Manìttꝏ̄m, matta kittinnumunkkꝏ̄un yeu wunohke ohtauunat, wutche kussampweusseonk, newutche kenaau chetauwussittippukanu missinninnuog.
9.7 Mehquontash, ahque wunantash uttôh en mꝏ̄mꝏ̄sqheadt Jehovah kum-Manittꝏ̄m, musquantamunat ut touohkomuk, wutch na kesukok waj sohhaman ohkit Egypt, nô pajeh kuppeyonat yeu ayeuonk, kutayeuuhkonittue cheketauomwꝏ̄ Jehovah.
9.8 Wonk ut Horeb kummꝏ̄mꝏ̄sqheomwꝏ̄ Jehovah musquantamunat, nemehkuh Jehovah kummusquanumukou kuppaguanukqunnaóut.
9.9 Kohkukquéan wadchuut, nutattumunumunat hassune tableash, ꝏ̄nꝏ̄wae tableash nish Jehovah ayimungqueógish, neit nutapip wadchuut yauunchage kesukquáe, kah yauunchage nukkonae, matta nummeechꝏ̄ petukqunnunk asuh nꝏ̄tattam nippe.
9.10 Kah Jehovah nuttinninnumunk neesinash qussukqunne tableash, wusskwhosuash nashpe wuttinnuhwhunitch GOD, kah naut wussukwhosu neane wame wuttinnꝏ̄waongash, nish Jehovah anukqueogkupash wadchuut, wutch nôeu nꝏ̄taut, ut mukkinneâe kesukodtut.
9.11 Kah n nih mahche mahtshunk yauunchage kesukodtash kah yauunchage nukonash, Jehovah nuttinnumunkup neesinash qussukquanne tableash, wunnꝏ̄wae tableash.
9.12 Kah Jehovah nuttinuk, neepaush, teanuk ꝏ̄msish yeu wutch, newutche kummissinninnumog, neg sohhꝏ̄wunadcheg wutch Egypt, nag anusheáog, nag teanuk qushkeog wutch mayut, ne annꝏ̄nog, nag ayimóog sabassumwe nunnekontunk.
9.13 Nano Jehovah nukkenꝏ̄nuk, nuttinuk, yeug nauóog missinninnuog, kah kusseh chetauwussittippukane missinninnuog.
9.14 Mukkꝏ̄náaeh onk woh nuppaguanóog, kah woh nutjishkham ꝏ̄wesuonganꝏ̄ wutch agwe kesuk, kah kutayimaush wutohtimóin, anue menuhki kah missi onk nag.
9.15 Neit nukqushkem kah nunnꝏ̄kem wutch wadchuut, kah wadchu chikohteau nashpe nꝏ̄tau, kah neesinash wunnꝏ̄wae Tableash, neese nunnutcheganit ohtaash.
9.16 Kah nunnatauwompip, kah kusseh, kummahche kummatcheneheomwꝏ̄ Jehovah kum-Manittꝏ̄mwꝏ̄, kah kummahche ayimomwꝏ̄ sabássumwe Calf: teanuk kukqushkemwop wutch mayut, ne Jehovah annꝏ̄nukqueogkup.
9.17 Kah nunnéemunum neesinash Tablsash kah nuppogketamunash wutch neeswe nunnutcheganit, kah nussꝏ̄quohkonash ut anaquabeog.
9.18 Kah nukkepshomp ut anaquabit Jehovah néane weske, yauunchage kesukquae, kah yauunchagkodtash nukkonash, matta nummeechꝏ̄ petukqunnunk, asuh nꝏ̄tattam nippe, newutche wame kummatcheseónganꝏ̄ꝏ̄ash, nish matcheseogish, matcheseog ut anaquabit Jehovah mꝏ̄mꝏ̄sqheonat.
9.19 (Newutche nꝏ̄wabesip musquantamꝏ̄onk kah kussopitae matchenanittuonk, yeu nashpe Jehovah musquanumukqueog kuppaguanukqunaóont) qut Jehovah nunnꝏ̄tunkup wonk na ut.
9.20 Kah Jehovah muttae musquanumomp Aaronoh, wunnushonat: kah wonk nuppeantamwansheup Aaron na ahquompak.
9.21 Kah nunnemunum kummatcheseonk, ne Calfe neh kesheokgup, kah nutchikoswop nꝏ̄taut, nussukukauop, kah nussukquttahwhop, nô pajeh wuttinsukquesinneat puppissiyeuut kah nuppogketamup uppuppissiyeum, en sepuesut ne ꝏ̄msishunk wutch wadchuut.
9.22 Kah ut Tabarah, kah ut Massah, kah ut Kibroth Hattaavah, kummꝏ̄mꝏ̄sqheomwꝏ̄ Jehovah, musquantamunat.
9.23 Neane Jehovah annꝏ̄nukqueog wutch Kadesh-Bernea, nꝏ̄wop, Kuhkuhquek kah ahtóꝏ̄k ohke ne anumauunog, neit ayeuuhkonittue kutcheketamumwop wuttinnꝏ̄waonk Jehovah kum-Manittꝏ̄mwꝏ̄, kah matta kꝏ̄namptauꝏ̄op, asuh kukkeihketamꝏ̄mwop ꝏ̄wadtauatonkqussuonk
9.24 Kutayeuuhkonittue cheketauomwꝏ̄ Jehovah wutch na kesukok wahenog.
9.25 Yeu nuttinne kepshonah ut anaquabit Jehovah, yauunchadet-kesukquaeu kah yauunchage nukkonaeu, kah neane negonne kepshoomp newutche Jehovah nꝏ̄wop kuppaguanunnumwꝏ̄.
9.26 Newutche nunnanompassumomp Jehovah, kah nussip, Woi Jehovah Manit, ahque paguas kummissinninnumog, kah kutahtóonk neg pohquohwhunacheg nashpe kummissugkenꝏ̄onk, neg sohhꝏ̄wunacheg wutch Egypt, nashpe mishe menutcheg.
9.27 Mehquanum kittinninneumog Abraham Isaak kah Jakob, ahque monunneash wutcheketamꝏ̄onganꝏ̄ yeug missinninnuog asuh ummatcheseonganꝏ̄, asuh uppanneseonganꝏ̄.
9.28 Ishkont ohke nó waj sohhꝏ̄wusseog nꝏ̄waog, Newutche Jehovah nꝏ̄nunum pasꝏ̄ónat ohkit nâ quoshomomp, kah newutche wusseneauoh, wussohhꝏ̄wunuh, nushonat ut touohkomuk.
9.29 Qut ohnch nag kummissinneumog kah kutahtóonk neg sohhꝏ̄wunnatcheg nashpe mohsag kummenuhkesuonk, kah nashpe kussummagunumꝏ̄e muhpit.
10.1 NA ahquomppak Jehovah nuttukup wunnagetahhash neesunash qussukquane tablesash, agqueneunkquokish nash weske kah kuhkuhquehtah en wadchuut, kah ayish mehtugque Ark,
10.2 Kah pish nꝏ̄sukkuhhum ut tablesut, kuttꝏ̄ongash nish ahtagkupash ut weske tablesut, nish pohquonteaopash, kah pish nish kupponamunash Arkut.
10.3 Kah nutaeimup shittimuhtugque Ark, kah nꝏ̄ntahhamup neesinash qussukquane tablesash, neaneongquodtash nash weske, kah nukkuhkukquem en wadchuut, neesinash tablesash ohtaash ut nunnutcheganit.
10.4 Kah wussukhum ut tablesut, neaunag negonne wasukuhwhosikup,, piukquttash wuttinnꝏ̄waongash, nish Jehovah anukqueogkupash ut wadchuut, wutch nôeu nꝏ̄taut, ut moeáe kesukodtut, kah Jehovah nash nuttinnumunkqunash.
10.5 Kah nukqushkem kah nꝏ̄womussin wadchuut, kah nupponumup tablesash Arkut, ne kesteauup kah nish ne ohteau, nean annꝏ̄sit Jehovah.
10.6 Kah wunnaumonuh Israel pomushaog wutch Beeroth ne wadtaumáag wunnamonuh Jaakan, en Mosera: na Aaron wuttit nuppun, kah na ut posekinon, kah Eleazar wunnaumon usseu sephausue aninnohsuonk nompe nagum.
10.7 Na wutch pomushoneau en Gudgodah, kah wutch Gudgodah, en Jotbath, sepue kah nippàe ohke.
10.8 Na ahquompak Jehovah chippinumup wutchippanꝏ̄onk Levi, kenunumunat Jehovah ꝏ̄nꝏ̄waongane Arkum,, neepauunat ut anaquabit Jehovah, ꝏ̄wowussumukqunat, kah ꝏ̄nanekonat ut ꝏ̄wesuonganit, yeu pajeh yeu kesukok.
10.9 Newutche Levi matta weeche chippohtomoou, asuh ohtóou kenugke weematoh, Jehovah neh wutohtoonguh, neaunag Jehovah kum-Manittꝏ̄mwꝏ̄ quoshaumont.
10.10 Kah nutapip wadchuut, neane weske yauunchage kesukquae, kah yauunchage nukkonáe, kah Jehovah nukkeihtunkup wonk na ut ahquompak, kah Jehovah matta kuppaguanukꝏ̄p.
10.11 Kah Jehovah nuttinuk, Omkish, negonuhkau missinninnuog, onk woh nag petutteaog, kah ohtoog ohke, ne chadchekeumomp ꝏ̄shꝏ̄oh, nah wuttinnumauónat.
10.12 Kah yeuyeu Israel, teag Jehovah kum Manittꝏ̄m kodtantamungquean, qut webe qushonat Jehovah kum-Manittꝏ̄m, pomushonat wame ummayash, kah womononat, kah nosweetauonat Jehovah kumManittꝏ̄m nashpe wame kuttah, kah nashpe wame kukketeahogkou.
10.13 Nanawehteauunat wuttinnꝏ̄waongash Jehovah, kah ukkuhkꝏ̄waongash, nish annꝏ̄nonish yeu kesukok, wutche kꝏ̄neetuonk.
10.14 Kusseh, kesuk, kah ukkesukꝏ̄m kesuk, nish wutchiyeuash Jehovah kum-Manittꝏ̄m ohke wonk, kah nish noh na ohtag.
10.15 Webe Jehovah weeteanumop kꝏ̄shꝏ̄oh: womononat, kah pepenauau ꝏ̄skannemunnéoh nahohtôeu nagoh, kenaau, anue onk wame missinninnuog neane yeu kesukok.
10.16 Newutche quosqussumꝏ̄k metahhuwae keyausue wodtuhquab, kah ahque wonk chetauwussittippikanunk.
10.17 Newutche Jehovah kum-Manittꝏ̄mwꝏ̄ noh um-Manittꝏ̄mꝏ̄oh manittꝏ̄og, kah wul-Lordumꝏ̄uh lordog, missugke GOD, kah menuhkesu, kah uhqunneunkqussu, matta toh hen tuppanumunk howane, kah mo neemunnumꝏ̄ onkquatunk.
10.18 Wussampweneuh touwiesoh kah sekousquoh, kah womonau penꝏ̄wohteuh, assamont kah hogquanont.
10.19 Newutche womonꝏ̄k penꝏ̄wot: newutche kuppenꝏ̄wohteomwop ut ohkit Egypt.
10.20 Qush Jehovah kum-Manittꝏ̄m nagum noswetau, mosogquehtau, kah chadchekeyeuash nashpe ꝏ̄wesuonk.
10.21 Noh kꝏ̄wáenomitteaonk, noh kum-Manittꝏ̄m, noh aseaunshikquean yeush magagish kah uhqueneunkquokish, nish kuskesukquash nagish.
10.22 Kꝏ̄shꝏ̄óog wꝏ̄msupanneg Egypt nesausuk tahshinchagkodtog weechogqutcheh kah yeuyeu Jehovah kum-Manittꝏ̄m kutogqueneunkhuk anogqsut wutch mutaanukeg.
11.1 NEwutche womoaush Jehovah kum-Manittꝏ̄m, nanauwehteáush ummeechumehteaonk, kah ukkuhkꝏ̄waongash, kah ꝏ̄sittumꝏ̄ongash, kah wuttinnaumatauongash nagwutteaeu.
11.2 Kah wahteauꝏ̄k yeu kesukok: newutche matta nuttinnouneau keneechanꝏ̄óog, neg matta wahteauogig, kah neg naumogig sasamatahhꝏ̄waongash Jehovah kum-Manittꝏ̄mwꝏ̄, ummissugkenꝏ̄onk, ummenuhke wunnutcheg, kah summagunumôe wuhpit.
11.3 Kah ummonchanatamwahuwaongash kah wutusseongash nish anheumpash ut nashàue Egypt, ut Pharohut Egypte ketassꝏ̄t, kah ut wame wutohkit.
11.4 Kah uttoh anteunkup Egypte kenauwameonk, wut-horsesumouh, kah wutcharetsumoash, uttoh anteunkup misque ketahhane nippe wunnetippannonat, nag wanomatehtohukqueog, kah uttoh an Jehovah paguanont yeu pajeh yeu kesukok.
11.5 Kah uttoh anhikouog ut touohkomuk nô pajeh kuppeyonaóont yeu ayeuonganit
11.6 Kah uttoh anheom Dathan & Abiram wunnaumonuh Eliab, wunnaumonuh Reuben uttoh an ohke woshwunukup wuttꝏ̄n, kah ummishashqunneapuh, kah neh wékuóut, kah wekuoash, kah wame wutahtoonganꝏ̄ né ahtaehettit, ut nashaue wame Israelut
11.7 Qut kuskesukꝏ̄ꝏ̄ash naumꝏ̄mꝏ̄ash wame ummishanakausuongash Jehovah, nish aseehpash.
11.8 Newutche nanawehteauꝏ̄k wame unnaumatuongash. nish anꝏ̄nunnogish yeu kesukok, onk woh kummenuhkesimwꝏ̄, kah woh kuppetutteamwꝏ̄, kah kutohtomwꝏ̄ ohke, uttoh áôóg kutohtauunnaóont.
11.9 Onk woh kussepe pomantamumwꝏ̄ ut ohkeit, ne Jehovah chadchekeomomp kꝏ̄shꝏ̄oguh, nag aninnumauonat, kah en ꝏ̄skannemunnuout, ohke ne tomogok sogkodtunk kah hony.
11.10 Kah newutche ohké uttoh petutteaan ohtauunat, matta, netatuppeinnꝏ̄ ohkit Egypt, nô waj sohhamog, uttoh adt ohkehteaap kꝏ̄skannemunneash, kah kꝏ̄tattipattauun nashpe kusseet, onatuh moskehtue tanohketeaonganit.
11.11 Qut ohke uttoh aóyog kutahtauunnaont, wadchuuhkontuꝏ̄, kah ꝏ̄nóuhkóiyeuꝏ̄ kah wuttattamꝏ̄mꝏ̄ kesukque sokanon.
11.12 Ohke ne Jehovah kum-Manittꝏ̄m wohquontog, wuskesukquash Jehovah kum-Manittꝏ̄m nagwutteae kenompattamꝏ̄mꝏ̄, wutch waj kutchissik kodtumꝏ̄, kah adt wohkukquoshik kodtummꝏ̄.
11.13 Onk pish n nih, menuhke nꝏ̄tamog nuttinnaumatuongash, nish annꝏ̄nunogish yeu kesukok, womononat Jehovah kum-Manittꝏ̄mwꝏ̄, kah waussumónat nashpe wame kuttahhou, kah nashpe wame kukketeahogkonꝏ̄óog.
11.14 Onk woh kittinnumauúnnumwꝏ̄ sokanon kutohkeyeuwóut, uttoh adt tapeneunkquok, negonne sokanon, kah maumachish sokanunk, onk woh kummohmóunum kꝏ̄weatchimineash, kah kꝏ̄wineum, kah kuppummeim.
11.15 Kah nuttinninnumau moskehtuash ut kutohkeit, wutche keneetasumꝏ̄óog, onk woh kummeets kah woh kꝏ̄wamup.
11.16 Nunnukqussek, ahque kuttahhou asꝏ̄kekomunach, kukquinuppenaont kah ꝏ̄tinninneumunnaóont onkatogig Manittꝏ̄og, kah nag waussumonat.
11.17 Kah neit Jehovah ummusquantamꝏ̄onk ayeuuhkonittue nashqunnaeitunkquneau kah kuphamunat kesuk, onk woh mo sokanonau, kah ohke matta wutchekennunnꝏ̄ ummeechummuonk, kah ishkont teanuk kuppaguanimwꝏ̄ wutch wunne ohkeit, ne Jehovah anumunkqueóg.
11.18 Newutche ponamꝏ̄k yeush nukkuttꝏ̄wongash kuttahhꝏ̄wóut, kah kukketeahogkonꝏ̄wóut, kah kishpinnꝏ̄k kenutchegannꝏ̄wóut, wutche kukkinneasuonk, onk woh násh mishkodtukque nompakꝏ̄enéuꝏ̄ash, nashauwe kuskesukꝏ̄óut,
11.19 Kah nish pish kukkuhkꝏ̄tomauonaoash keneechanꝏ̄óog, nish wéogqutsh áppean kékit, kah pomusháan mayut, sepsinan, kah omohkean.
11.20 Kah nish wussukwhush ut squontame kéeke nepattuhkquônkanit, kah kꝏ̄squontamehtu.
11.21 Onk woh kukkesukodtash monatash, kah ukkesukodtumash keneechanog, ut ohkeit ne Jehovah chadchekeimomp kꝏ̄shꝏ̄ógkuh, wuttinnumauónat, onatuh kesukque kesukodtash ut ohkeit.
11.22 Newutche menuhke nanauwehteóg, wame yeush wuttinnaumatuongash, nish annꝏ̄nunogish ussenat, womononat Jehováh kum-Manittꝏ̄mwꝏ̄, pomushonat wame ummayut, kah mosogquehtauonat.
11.23 Neit pish Jehovah sohhꝏ̄kom wame yeush wutohtimoneash wutch anaquabeog, kah pish kutohto mogagish wutohtimôneash kah anue mamonohkagish onk kenaau.
11.24 Nishnoh ut ayeuonk uttoh kusseetꝏ̄ pish táshkukog, ne pish kuttaiheꝏ̄, wutch touohkomuk, kah Lebanon, wutch sepuut Euphratese sepuut, wehque aongkoue kehtahhannit, na pish kussiffippóiyeumꝏ̄.
11.25 Matta pish wosketomp tapenumꝏ̄ nepauunat anaquabeog, newutche Jehovah kum-Manittꝏ̄mwꝏ̄, pish ponum kukqushitteaonganꝏ̄, kah kꝏ̄wabesuónitteaonganꝏ̄ wame ohke ne tashkukkomôg, neánukqueógkup:
11.26 Kusseh, nupponum anaquabeog wunnanittuonk, kah mattanittuonk.
11.27 Wunnanittuonk nꝏ̄swehtamog wutannꝏ̄teamꝏ̄ongash Jehovah kum-Manittꝏ̄mwꝏ̄, nish annꝏ̄nunógish yeu kesukok.
11.28 Kah mattanittuonk matta nꝏ̄swehtamog wuttinnaumatuongash Jehovah kum-Manittꝏ̄mwꝏ̄, qut qushkeog wutch mayit, nish annꝏ̄nógish yeu kesukok, asuhkauonat onkatogig manittꝏ̄og, neg mo wahheogig.
11.29 Onk pish nnih, Jehovah kum-Manittꝏ̄m pasꝏ̄quean ohkeit uttoh aóan kutahtauunat, neit pish kupponam wunnanittuonk ut wadchuut Gerezim, kah mattanittuonk ut wadchuut Ebal.
11.30 Sunnummatta nish ohtanꝏ̄ash ogkomut Jordan, nogque adt wayont, wutohtuont Kananitsog, neg wadohkitcheg pohquakesukodtut piuhsuke Gilgal: kishke Morehe mukoshquetahtu?
11.31 Newutche pish kuppannupwushomwꝏ̄ Jordan petukónaóont ohtauunat ohke ne Jehovah kum Manittꝏ̄mwꝏ̄ ânumungqueóg, kah pish kutohtauuneau, kah na pish kꝏ̄tohkinneau.
11.32 Kah pish kukkehkinneasimwꝏ̄ ussenat wame kuhkꝏ̄waongash kah wussittumꝏ̄ongash nish ponamonish anaquabeóg yeu kesukok.
12.1 YEush kuhkꝏ̄waongash kah wussittumꝏ̄ongash nish pish kahkinneaseógish ussenat ut ohkeit, ne Jehovah um-Manittꝏ̄mꝏ̄uh kꝏ̄shꝏ̄oog anumungquean kutahtauunat, wame kusukodtash pomantaman ut ohkeit.
12.2 Papaquanne paguatok wame ayeuongash uttoh adt wutohtimoneash nish ohtauôgish neg waussumoncheg um-Manittꝏ̄mꝏ̄uh, ut kussohkóiyeue wadchukontu, kah ut wadchuut, kah nishnoh ut askunkquamut.
12.3 Kah kepuhteagk wutaltarumꝏ̄uh, kah pohquohtagk wunnepatunkquonkanꝏ̄ash. kah chikkossumok ukkuppiyeumꝏ̄óash nashpe nꝏ̄tau, kah nꝏ̄ketahhꝏ̄k wuttinneukontunkane manittꝏ̄oh, & paguatauꝏ̄k ꝏ̄wesuonganꝏ̄ꝏ̄ash na wutch ayeuonganit.
12.4 Matta pish neane kuttinheoneau Jehovah kum-Manittꝏ̄mwꝏ̄.
12.5 Qut en ayeuonganit ne Jehovah kum-Manittꝏ̄mwꝏ̄ pish pepénam, wutch wame kutchippanꝏ̄onganꝏ̄óut, na ponamunat ꝏ̄wesuonk, en wutayeuonganit natinnáhteagk, kah na pish kuppeyam.
12.6 Kah na pish kuppaudtauuneau chikohtae kummagꝏ̄onganꝏ̄oash, kah kussephausuonganꝏ̄oash, kah kuppiukque chippiyeumꝏ̄oash, kah kenutchegane tahshinnumwe kummagꝏ̄ongash, kah kukquoshaumuwaonganꝏ̄ash, kah nanouwe kummagꝏ̄onganꝏ̄ash, kah mohtommegitcheg ut kutherdsumut kah ut kuf-flocksumut.
12.7 Kah na pish kuttit meetsinneau anaquabit Jehovah kum-Manittꝏ̄mwꝏ̄, kah pish kummuskouantamwꝏ̄ wame ne ponamóg kenutcheganꝏ̄ꝏ̄ash, kenaau, kah neg kekuout, uttoh adt Jehovah kum-Manittꝏ̄m wunnanumukquean.
12.8 Matta pish kutusseumwꝏ̄, neaunag wame ne usseóg yeu ne kesukok, nish noh wosketomp ne sampwag ut nehenwonche wuskesukqut.
12.9 Newutche asquam kuppeyaumꝏ̄ anwohsinnꝏ̄onganit, ut ohtoonganit ne Jehovah kum-Manittꝏ̄mwꝏ̄ anumungqueog.
12.10 Qut qushkodteáog Jordan, kah wutohkeóg ohkeit ne Jehovah kum-Manittꝏ̄mwꝏ̄ anumungqueog ohtauunat, kah anwohsinnehikqueóg wutch wame kummatwomog wéenu, neit kꝏ̄niyimwꝏ̄.
12.11 Neit pish na ayeuonk, ne Jehovah kum-Manittꝏ̄mwꝏ̄ pish pepenog, na wodohkehteunk ꝏ̄wesuonk, na pish paudtauog wame ne annꝏ̄nog, kutchikohtae magꝏ̄ongash, kah kussephausuongash, kuppiukquechippiyeumꝏ̄ash, kah kenutchegane tahshinnumwe magꝏ̄ongash, kah wame kuppepenamwe quoshomuwáonganꝏ̄oash nish quoshomógish Jehovahut.
12.12 Kah pish kꝏ̄wekontamumwꝏ̄ ut anaquabit Jehovah kum-Manittꝏ̄mwꝏ̄, kenaau kah kenaumónaóog, kah kuttaunꝏ̄óog, kah wosketompáe kuttineumꝏ̄ôog, kah mittamwossisse kuttinneumꝏ̄óog, kah Levite noh apit kittinnomsquontamut, newutche matta wutchippiyeumu, asuh ohtóonk kenugke kenaau.
12.13 Nunnukqusish kuhhog matta magꝏ̄unat kutchikohtae magꝏ̄ongash nishnoh ayeuonganit ne nauman.
12.14 Qut ut ayeuonganit ne Jehovah pish pepenog, ut pasuk kutchippanꝏ̄onganit na pish kuttit magun kutchikohtae magꝏ̄ongásh, kah pish kuttit ussen wame ne ánannꝏ̄nun.
12.15 Qut, woh kenush, kah woh kummeets weyaus, ut wame kꝏ̄squontamehtu, uttoh kukketeahogkou quenauanumit, neaunag wunnanittuonk ne Jehovah kum-Manittꝏ̄m aninnumunkquean: nag nishkeneunkqussitcheg, kah pahkesitcheg woh ummeechineau, neane ahtuhq, kah neane nukkonahtuk.
12.16 Webe matta pish kummeecheumꝏ̄ musqueheonk, pish kussokenumun ohkekontu, onatuh nippeit.
12.17 Matta woh kummeechu anomukꝏ̄squontaméhtu piukque chippag kꝏ̄weatchimminneash, asuh kꝏ̄wineum, âsuh kuppummeum, asuh mohtomegitcheg ut kut-herdumut asuh kuf-flocksumut, asuh matta pasuk kukquoshomuwaongash, nish quoshómuwáanish, asuh nanouwe kummagꝏ̄onk, asuh kenutchegane tahshinnumwe kummagꝏ̄onk.
12.18 Qut nish mꝏ̄hche kummeechinash anaquabit Jehovah kum-Manittꝏ̄m, ut áyeuonganit ne Jehovah kum-Manittꝏ̄m pepenog, ken kah kenaumon, kah kuttaunes, kah wosketompae kittinneum, kah mittamwossisse kittinneum, kah Levite noh apit anome kꝏ̄squontamut. kah pish kꝏ̄weekontam anaquabit Jehovah kum-Manittꝏ̄m kah ut wame ne ponaman kenutchegash.
12.19 Nunnukqsish kuhhog nukkonnonat Levite nesohke pomantaman ut ohkeit.
12.20 Jehovah kum-Manittꝏ̄m mishe kushkehteunk kussissipoiyeum, neane qushomukquean, kah nꝏ̄wáan, nummeech weyaus (newutche kukketeahogkou quenauwannumꝏ̄ weyaus) woh kummeech uttoh kodtantaman weyaus woh kummeech uttoh quenauwanumꝏ̄ kukketeahogkou, weyaus.
12.21 Ayeuonk ne Jehovah kum-Manittꝏ̄m pepenog, na ponamunat ꝏ̄wesuonk, naꝏ̄sukongquean, neit pish kenush wutch kut-herdumut, kah wutch kufflocksumut; Jehovah ne anumunkquean, neanannꝏ̄non, kah pish kummeets kuttinnomsquontamut, uttoh an kukketeahogkou quenauánumit.
12.22 Neane ahtuhq, kah ayomp mꝏ̄whot, ne pish kittinne mowhoneau, nishkeneunkqussitcheg, kah pahkesitcheg, nétatuppe pish wuttin mowhoneau.
12.23 Webe menuhke ahque meech wusqueheonk: newutche musqueheonk ne pomantámꝏ̄onganuꝏ̄, onk woh mo kummeechꝏ̄ pomantamóonk nashpe weyaus.
12.24 Matta pish kummeechꝏ̄un, pish kussokenumun ohkekontu, netatuppe nippeut.
12.25 Matta pish kummeechꝏ̄un, onk woh kꝏ̄niyehhikqun, kah keneechanog nahohtôeu ken, sampwe ussean ut anaquabit Jehovah.
12.26 Webe kꝏ̄neetupanatamweyeumash nish ohtauánish: kah kukquoshomuwaongash pish nish keneemunnumunash, kah pish kuttom ayeuonganit ne Jehovah pish pepenog.
12.27 Kah pish kummag chikohtae kummagꝏ̄ongash, weyaus kah musqueheonk ut wut Alarumut Jehovah kum-Manittꝏ̄m, kah ꝏ̄sqheonk kussephausuongash pish sokanum ut wut-Altarumut Jehovah kum-Manittꝏ̄m kah pish kummeech weeyaus.
12.28 Kuhkinneasish kah nꝏ̄tash wame yeush kuttꝏ̄wongash nish annꝏ̄nonish, onk woh kꝏ̄niyeuhikqun, kah keneechanog nahhóhtôeu ken micheme, ussean ne wanegik kah sampwagk ut anaquabit Jehovah kum-Manittꝏ̄m.
12.29 Jehovah kum-Manittꝏ̄m pâguatunk wutohtimoneash wutch anáquabean, uttoh ayoan ohtauunat, kah kenompenoog, kah wutohkean wutohtuóut.
12.30 Nunnukqusish kuhhog ishkont kupputtohwhit nag asuhkauonat, mahche paguanit wutch anaquabean, kah ahque natꝏ̄tomwehteash papaume ummanittꝏ̄mꝏ̄uh, nꝏ̄waan, uttoh wuttinne yeush wutohtimoneash waussumonaous um-Manittꝏ̄mꝏ̄uh; ne nanug pish nutussen.
12.31 Matta ne pish kuttinheon Jehovah kum-Manittꝏ̄m, newutche nish noh uhqueneunkquok en Jehovah ut ne sekeneauoncheh, ne wuttinheoneau um Manittꝏ̄mꝏ̄oh: newutche wunnaumoniyeuoh, kah wuttaunꝏ̄oh wutchikoswouh nꝏ̄taut ut um-Manittꝏ̄mꝏ̄out.
12.32 Uttoh anannꝏ̄nun kuhkinneasek ussenat ahque kꝏ̄tnish, asuh nohwuttinsh.
13.1 KEnugke kenaau waapit quoshodtumwaenin, asuh unnukquomuwaenin unnukquomuwongash, kah unninnumungquean kuhkinneasuonk asuh monchanatamwahuwaonk.
13.2 Kah kuhkinneasuonk asuh monchanatamwahuwaonk nnag, uttoh adt kenꝏ̄nukquean, nꝏ̄wod, Asuhkauontuh onkatogig manittꝏ̄og (neg mat waheoogig) kah nag wuttinneumuhkauontuh.
13.3 Matta pish kukkeihketamꝏ̄ ukkuttꝏ̄wongash noh quoshodtumwaen, asuh noh unnukquomuwâen unnukquomuongash: ne wutche Jehovah kum-Manittꝏ̄mwꝏ̄ kukqutchheukou, wahteauúnat uttoh an womonóg Jehovah kum-Manittꝏ̄mwꝏ̄, nashpe wame kuttahhou, kah nashpe wame kukketeahogkou.
13.4 Pish kutasukauomwꝏ̄ Jehovah kum-Manittꝏ̄mwꝏ̄, kah qusheuk, kah nanawehteauꝏ̄k wutannꝏ̄teamꝏ̄ongash, kah nꝏ̄swetamꝏ̄k wuttauatonkqussuonk, kah wuttinneumukꝏ̄k kah mósogquehtok.
13.5 Kah noh quoshodtumwaen asuh unnukquomuwaén unnukquomuwongash pish nushau, (newutche yeu kukquinnuppuhquanuk wutch Jehovah kum-Manittꝏ̄mwóut, noh sohhꝏ̄wunukqueog wutch ohkit Egypt, kah pohquohwhunukou wutch missinnae-komukqut, kussohwhushonukqunnaout wutch mayut, ne Jehovah kum-Manittꝏ̄mwꝏ̄ ánunnꝏ̄nukqueôg ne pomushonat) neit pish amaunum machik wutch nóeu kenaau:
13.6 Kemat wunnaumonuh kokas, asuh kenaumôn, asuh kuttaunes, asuh kohpannágunne kummittamwos, asuh keetomp, noh onatuh nehenwonche kukketeahogkóunit, keme wunnumómukquean, nꝏ̄wadt, monchetuh waussumontuh onkatogig Manittꝏ̄og (neg matta wahheoadcheg asuh kꝏ̄shuk)
13.7 Ummanittꝏ̄mꝏ̄uh missinninnuog quanupúhkunkqueaneg pasꝏ̄sukunkquaneg asuh naꝏ̄sukunkqueaneg, ya wutch muttaohkit onk yaun aongkoue,
13.8 Matta pish kꝏ̄wetꝏ̄wômóh, asuh ahque kukkeitau, asuh matta pish ukkittamunkinneauoh kuskesuk, asuh matta pish kꝏ̄wahquonumoh, asuh matta pish kutadtahshôh.
13.9 Qut pish wunnamuhkut kenush, kenutcheg pish negone ponamauoh wunnushonaaont, kah ompetak wame wunnutcheganꝏ̄ash missinninnuog.
13.10 Kah pish kukqussukquantôh qussukquanash woh nup, newutche natinneham kutamaunukqunat wutch Jehovah kum-Manittꝏ̄m, noh kuppasꝏ̄kup wutch ohkeit Egypt, wutch missinnae kommukqut.
13.11 Kah wame Israel pish nꝏ̄tamwog, kah wabesuog, kah matta pish wonk wutusseneau matcheseonk neane yeu, kenugke kenaau.
13.12 Nꝏ̄taman ut pasuk kutꝏ̄tanat, ne Jehavah kum-Manittꝏ̄m anumungquean na wutohkinneat, nꝏ̄wahettit.
13.13 Newhutche wosketompaog, matcheseaénuog, sohhamwog wutch kuhhogkaóut, kah amaunáog yeuh wodohkinitcheh wutꝏ̄tanaóut, nꝏ̄waog, monchetuh, wuttinneumuhkauuntuh onkatogig manittꝏ̄og (neg matta waheóógig.)
13.14 Neit pish kenatꝏ̄tomwehteam, kah pish kenatinneahteam, kah kummenuhkodtꝏ̄tomwéhteam, kah kusseh, wunnamuhkutéyeuuk, kah wunnamuhkut nnag, nish nishkeneunkquokish ussenash kenugke kenaau.
13.15 Wunnamuhkut pish kuttogkom neg, ne wadohkitcheg ne otanat, nashpe an kenag togkodteg, papaquanne paguanoh, kah wame ne noh ohtag, kah wunnetaseumouh nashpe an kenag togkodteg.
13.16 Kah pish kummukkinnum wame sequttahhamꝏ̄onk, ut nashauwe toumaogquehtu, kah pish kutchikkossum otan nashpe nꝏ̄tau, kah wame ne sequttahhamóonk papaquanne, newutche Jehovah kum-Manittꝏ̄m: & pish numwonkquau micheme, matta pish wonk ayimmꝏ̄un.
13.17 Kah matta pish teag mattanatamwe teag ogquomunꝏ̄h kenutcheganꝏ̄óut: onk woh Jehovah qushkeu wutch wutuhque musquanittamꝏ̄onganit, kah woh kenahtinuk monaneteaonk, kah woh kukkitteamonteanumuk, kah woh kummuttaanhuk, neane chadchekeimomp kꝏ̄shꝏ̄óguh.
13.18 Kukkeitaman ꝏ̄wadtauatonkqussuonk Jehovah kum-Manittꝏ̄m, nanawehteauunat wame wuttinnꝏ̄waongash, nish annꝏ̄nonish yeu kesukok, ussenat ne sampwagk ut wuskesukqut Jehovah kum-Manittꝏ̄m.
14.1 KEnaau wunnechanoh Jehovah kum-Manittꝏ̄mwꝏ̄, ahque neegqsꝏ̄k kuhhogkaóog, ahque mꝏ̄nekinnaeihteok ut nashaue kuskesukꝏ̄ôut wutche maumatammꝏ̄onk.
14.2 Newutche kenaau wuneetupanatamwe missinninnuog en Jehovah kum-Manittꝏ̄mwꝏ̄, kah Jehovah kuppépenunkou, wutchippenumwe missinninnuh wutche nagum, anue wame wutohtimoneash ut ohkeit.
14.3 Meechꝏ̄hkan ne teag nishkeneunkquok.
14.4 Yeug puppinashimwog neg pish mꝏ̄hwhogig, ox, kah sheep, kah goat,
14.5 Ahtuhq, roe-buck, follow-deer, touohkommukque goats, kah pygarg, kah touohkomukque ox, kah chamois.
14.6 Kah nishnoh puppinashim neesukossont, kah woshweenit, kah kohkodhumont kenugke puppinashimwut, noh woh kummꝏ̄hwhau.
14.7 Qut yeug matta pish kummꝏ̄hwhóôog, neg kohkodhumoncheg, asuh neg wohwóshwuhkossaécheg, kamel, kah hare, kah coney: newutche nag kohkodhumóog qut matta wóshweoh wuhkossꝏ̄oh, newutche nag nishkeneunkqussuog wutche kenaau.
14.8 Kah hogs, newutche wóhwóshwuhkosssaeu qut matta kuhkodhumóou, ne nishkeneunkquod wutche kenaau: matta pish kummeechꝏ̄mꝏ̄ ꝏ̄weyeusꝏ̄, asuh ahque mussunnok nuppꝏ̄e wuhhogkáuh.
14.9 Yeug pish kummꝏ̄hwhôog neg apitcheg nippekontu: wame wapwékanitcheg, kah wuhhogkiitcheg mꝏ̄hhꝏ̄k.
14.10 Kah uttiyeu woh matta wapwhékeneg kah wuhhogkiegig mꝏ̄whóteogk, noh nìshkineunkquok wutche kenaau.
14.11 Wame pahke psuksesog mꝏ̄hhꝏ̄k.
14.12 Qut yeug matta pish mꝏ̄hwhꝏ̄ógig, wompussikꝏ̄k, kah ossifrage, kah ospray
14.13 Kah glede, kah weenont, kah vulture neanussit.
14.14 Kah nish noh kutchikkonkont neanussit.
14.15 Kah kꝏ̄hkꝏ̄hkaus, kah peeskq, kah kukkow, kah owôhshaog ne anussehettit,
14.16 Kꝏ̄kꝏ̄khomwem, kah kehche kꝏ̄kꝏ̄khaus, kah swan.
14.17 Kah pellican, kah gier-eagle, kah kuttúhsuog.
14.18 Kah stork, kah haron neanussit, kah lapwing, kah matabpusques.
14.19 Káh nish noh hawaas uppomompagin noh tꝏ̄it, noh nishkeneunkqussu wutche kenaau, nag matta pish mꝏ̄hwhóog.
14.20 Qut wame pahke puppinshasog woh kummꝏ̄hwhôog.
14.21 Mꝏ̄hwheteôgk noh nehenwonchu napuk: woh kutassamónuh penꝏ̄wot noh kuttinnomsquontamtu, onk woh ummꝏ̄whôh, asuh woh kukkodtauwompamónuh penꝏ̄wot, newutche kenaau wunneetupanatamwe missinninnuog en Jehovah kum-Manittꝏ̄mꝏ̄óut. Nepataúuhkon kid okase sogkodtunkanit.
14.22 Ken pish wunnamuhkut kuppiukque chippunnum wame kꝏ̄skannemuneash, nish ohteuk nekittunkish nish noh kodtummꝏ̄.
14.23 Kah pish kummeets ut anaquabit Jehovah kum-Manittꝏ̄m, ut ayeuonganit ne Jehovah pish pepenog na upponamunat ꝏ̄wesuonk, piukque chippag kꝏ̄weatchiminneash, kꝏ̄wineum, kah kuppummeem, kah mohtomegitcheg ut kutherdumut, kah ut kufflocksumut, onk woh kenetuhtoh nagwutteae qushonat Jehovah kum-Mánittꝏ̄mwꝏ̄.
14.24 Kah wussaume nóohk, neit matta tapenumꝏ̄an na kuppaudtauunat, kah ayeuonk wussaume naꝏ̄sukoman, ne Jehovah kum-Manittꝏ̄m pepénog, na ponamunat ꝏ̄wesuonk, Jehovah kum-Manittꝏ̄m wunnanumukquean.
14.25 Neit pish kutteagôadtûhkóntean, kah wesquabunish teaguash ut kenutcheganit, kah pish kuttom en ayeuonganit noh Jehovah pepenog.
14.26 Neit ne teag pish kutompadtam uttoh an kukketeahogkou kodtantog, oxenog asuh shepsog, asuh wine, asuh mánuhkag wuttattamóonk, asuh uttoh an kukketeahogkou kodtantog, kah na kuttit pish meetsin ut anaquabit Jehovah kum-Manittꝏ̄m, kah ken pish kꝏ̄wekontam, kah wame ne kekit.
14.27 Kah Levit noh apit kuttinnom squontamehtu, ohquánumuhkon; newutche matta wutchippiyeumeh, asuh matta kꝏ̄weeche wutohtoonganeumukꝏ̄,
14.28 Adt mahtshunk nishwe kodtumꝏ̄, pish kuppaudto wame kuppiukque chippiyeum, tahsheganit ne kodtumuk, kah ponsh kuttinnômekuhheganit.
14.29 Kah Levite (newutche matta kꝏ̄weeche wutchippiyeumukꝏ̄h, asuh matta ahtóonk) kah penꝏ̄wot, kah touwyés kah sekousq, neg apitcheg kuttinnnómekuhheganit, pish peyaog, kah meetsuog, kah wamepꝏ̄og, onk woh Jehovah kum-Manittꝏ̄m kꝏ̄nanumuk wame kenutchegane anakausuongash, uttoh aséanish.
15.1 NIsh noh mahtsheau nesausuk tahshe kodtummꝏ̄, pish kutayim ahquontamóadtuonk.
15.2 Kah yeu unniyeue ahquontomóadtuonk, nish noh howan wunnoguhkouheuh wetatteámunguh, pish kutahquoantaúsimꝏ̄, matta pish wutchekèe neemunnumauóun weetatteamunguh asuh wematuh, newutche hettamun wutahquoantûhsuonk Jehovah.
15.3 Wutch penꝏ̄wot woh chekée nemunum, qut ne wadtiheéan, ne kemat ahtunk kenutcheg pish wutahquontamun.
15.4 Onk woh mo matchéku kꝏ̄wéamukshomꝏ̄, newutche Jehovah pish kummishe wunnanumuk, ut ohkeit ne Jehovah kum-Manittꝏ̄mwꝏ̄ ánumungquean wutch ahtóonk, ahtauunat.
15.5 Webe ahchúwussittaman ꝏ̄wadtauatonqussuonk Jehovah kum-Manittꝏ̄m, kuhkinneasinneat ussenat wame yeush wutannꝏ̄teamꝏ̄ongash nish annꝏ̄nonish yeu kesukok.
15.6 Newutche Jehovah kum-Manittꝏ̄m kꝏ̄nanumuk, neane quoshómukquean, kah pish kenogkohkouwe(h) monaog wutohtimóneunk, qut matta pish kenogkohkóꝏ̄h kah pish kenanawunnum monaash wutohtimóneash, qut nag matta pish kenanauunukꝏ̄og.
15.7 Na apit matcheku kenugke kemattꝏ̄óut, woh toh ut kuttinnóme kuhheganehtu, ut ohkeit ne Jehovah kum-Manittꝏ̄m aninnumunkquean, ahque menehketeaush kuttah, asuh yauunush kenutcheg wutch kuttummunge kematut.
15.8 Qut pish kummishe woshwunnumau kenutcheg, pish wunnamuhkut kuttappe kenoggohkoueh uttoh an quenahukquit,
15.9 Kukkinneash matta ohtanꝏ̄ut unnantamꝏ̄onk ut matche kuttahut, nꝏ̄waan, nesausuk tahshe kodtummꝏ̄, ahquontamóadtúe kodtummꝏ̄ paswohteau, kah ayeuuhkonittue mahchuk kuskesuk kuttummunge kemat, kah mo teag kittinnumáuóh, kah mauunnitteauau Jehovah ayeuuhkonittue ken, kah ne kummatcheseonk
15.10 Pish wunnamuhkut kittinnumau, kah kuttah matta pish neuanatamꝏ̄ aninnumauadt, newutche yeu waj Jehovah kum-Manittꝏ̄m pish kꝏ̄nanumuk ut wame kutanakausuonganit, kah wame ne ponaman kenutcheg
15.11 Newutche matta pish ahque matchekein ohkeit, newajeh annꝏ̄non, nussim, pish kummishe woshwunnum kenutcheg en kematut, en kummatchekeumut, kah kukquenauhikꝏ̄éneum ut kutohkit.
15.12 Kemat Hebrue wosketomp asuh Hebrue mittamwossis kodtauwompamunumuk, mahche wuttinneumea(n) nequtta tahshe kodtumꝏ̄, neit nesausuk tahshe kodtumꝏ̄ꝏ̄k, pish nannouwe kutchippinninnuwáh.
15.13 Kah nannouwe mo(ncheheadt), m(é)hcheu moncheáheuhkon.
15.14 Pish kummishe tapauwâmun wutch flockut, kah wutch ahhut-tannuppaghumuk, kah wutch wine-pressut, ne Jehovah kum-Manittꝏ̄m wananumukquean, pish kittinnumauon.
15.15 Kah pish kummehquontam, ken kummissinnauup ut ohkit Egypt, kah Jehovah kum-Manittꝏ̄m kuppohquohwhunuk, newajeh yeu annꝏ̄nun yeu kesukok,
15.16 Onk pish nnih unnukquean, Matta kenukonunnꝏ̄ (newutche kꝏ̄womonuk, kah keek, newutche kꝏ̄ne wetomuk)
15.17 Neit pish keneemunum mukqs, kah kuppannuppikquamun wuhtauog ut kuppuhhꝏ̄anit, kah noh pish micheme kittineum, kah wonk kittinneum mittamwossis ne pish wonk kuttinheon.
15.18 Matta pish kutogquontamôuh saógok chippunnúe moncheaheadt, newutche noh neesit pish kôadtuannꝏ̄náe wuttinneumuneuh, wuttinninneumean nequtta tahshe kodtumwáe; kah Jehovah kum-Manittꝏ̄m pish kꝏ̄nanumuk wame ne aséan.
15.19 Wame nomposhimwe mohtommegitcheg ut kut-herdumut kah kuf-flokksumut, nag pish kꝏ̄neetupanatamwaheog en Jehovah kum-Manittꝏ̄mut, matta pish kutanakausueh kukkowashinne mohtommegit, asuh mꝏ̄swuhkon kut-sheepse mohtomegit.
15.20 Pish kummꝏ̄h ut anaquabit Jehovah nishnoh kodtummꝏ̄, ut ayeuonganit ne Jehovah pepenog, ken kah neg keekit.
15.21 Kah nꝏ̄chumweesit, quinnukquésit asuh pogkenuk, asuh toh an matche nꝏ̄chumwesit, neh sephamauohkon Jehovah kum-Manittꝏ̄m.
15.22 Pish kummꝏ̄h ut kittinnome kuhheganit, nishkeneungqussit kah pahkesit ne pish wuttatuppemechineau, neane roe-buck kah hart.
15.23 Qut webe meechuhkon wusqueheonk, pish kussokanumun ut ohkekontu onatuh nippeut.
16.1 KUhkinneasish Abibe nepâuz, kah nanawehteaush paumukóadtuonk en Jehovah kum-Manittꝏ̄mut, newutche ut Abibe nepauzsaut Jehovah kum-Manittꝏ̄m, kussohhꝏ̄wunukup wutche Egypt, nukonáe.
16.2 Newajeh pish sephamauadt Jehovah kum-Manìttꝏ̄mut paumukóadtuonk, wutch flockut kah herdut, ut ayeuonganit, ne Jehovah pepenog, na ponamunat ꝏ̄wesuonk.
16.3 Matta pish kutahpattamꝏ̄h seane petukqunneg: nesausuk tahshe quinne pish kutahpattam mat seane petukqunneg, onkapunnáe petukqunneg (newutche kukkenuppe sohhamup, wutch ohkeit Egypt) ne waj mehquontaman ne kesukok sohhaman wutch Egypt nesoh kuppomantaman.
16.4 Kah na matta pish seane petukqunneg kenaumonteoh, ut wame kutohtimóin, nesausuk tahshikquinne, asuh matta pish ne teague weyaus, ne sephauséan negonne kesukok wunnonkꝏ̄ꝏ̄k, squehteamꝏ̄un wompane nó pajeh mohtompanit.
16.5 Matta kenehtóꝏ̄ paumukóadtuonk, woh toh ut kuttinnóme kuhheganit, ne Jehovah kum-Manittꝏ̄m anumunquean,
16.6 Qut ne ayeuonganit ne Jehovah kum-Manittꝏ̄m pepenog, ponamunat ꝏ̄wesuonk, na pish kuttit sephausin paumukóadtuonk wanonkꝏ̄ꝏ̄k, wayont, ne sohhaman wutch Egypt,
16.7 Kah pish kutapꝏ̄sin, kah kummeechìn ut ayeuonganit ne Jehovah kum-Manittꝏ̄m pepenog, kah mohtompog pish kukqushkem kah pish kuttom kekit.
16.8 Nequtta tahshe kesukquáe pish kummeetch mat seanꝏ̄g petukqunneg, kah nesausuk tahshikquinogok, chippe miyaéonk en Jehovah kum-Manittꝏ̄mut toh ussekon.
16.9 Pish kutaogketam nesausuk tahshinash weeksash, kutche ogketash nesausuk tahshe weeksash wutch negonne kesukok ne adt kepenuman,
16.10 Kah pish kenanawehteóh weekse mishadtupꝏ̄onk en Jehovah kum-Manittꝏ̄mut nashpe nannowe ompeteáe sephausuonk ut kenutcheganit, ne woh magꝏ̄an neane Jehovah kum-Manittꝏ̄m wunnanumukquean.
16.11 Kah pish kummiskouantam ut anaquabit Jehovah kum-Manìttꝏ̄m. ken, kah kenaumon kah kuttaunes, kah wosketompae kittinneum, kah mittamwussisse kittinneum, kah Levits noh apit kittinnome squontamut, kah pcnuwot kah touwyes kah sekousq, ut kenugke kenaau, ut ayeuonganit ne Jehovah kum-Manittꝏ̄m pepenog, na ponamunat ꝏ̄wesuonk.
16.12 Kah pish kummehquontam kummissinnóop ut Egypt kah pish kukkehkeneas kah ussen yeush kuhkꝏ̄waongash.
16.13 Pish kukkehkeneas Tabernakle mishadtuppꝏ̄onk nesausuk tahshequinne, mahche mohmounuman kꝏ̄weatchiminneash kah kꝏ̄wineum.
16.14 Kah pish kummuskouantam ut kummishadtuppꝏ̄onganit, ken, kah kenaumon kah kuttaunes, kah wosketompae kittinneum kah mittumwossisse kittinneum, kah Levit, kah penꝏ̄wot kah touwyes kah sekousq neg kittìnnome squoantamut.
16.15 Nesausuk tahshe quinogok pish nanawehteau wunneetupanatamwe mishadtuppꝏ̄onk en Jehovah kum-Manittꝏ̄m ut, ut ayeuonganit ne Jehovah pepenog, newutche Jehovah kum-Manittꝏ̄m pish kꝏ̄nanumuk ut wame kenekitteaonganit, kah ut wame kenutchegane anakausuwongash, newajeh pish muskauantamwe muskouantaman.
16.16 Nishwudt, nequt kodtumwae, wame kenompaassumog pish nogqussuog ut anaquabit Jehovah kum-Manittꝏ̄m, ut ayeuonganit ne pepenog ut mat seaninꝏ̄g petukqunnegane mishadtuppꝏ̄onganit, kah ut weekse mishadtuppꝏ̄onganit, kah ut Tabernaklse mishadtuppꝏ̄onganit: kah matta nag pish nogqusseog ut anaquahit Jehovah mehtompwe.
16.17 Nish noh wosketomp nean tapenuk, neaunak ꝏ̄nuneteaonk Jehovah kum-Manittꝏ̄m ne anumungquean.
16.18 Wussittumwaenuog kah aninnohsuenuog, pish kutayimom ut wame kuttinnome kuhheganehtu, nish Jehovah kummanittꝏ̄m anumungqueanish pannuppe kutchipanꝏ̄wonganehtu, kah nag pish wussumaog missinninnuh, nashpe sampe wussittumꝏ̄onk.
16.19 Wounketeauuhkon wussittumóonk, papenꝏ̄eneheuhkon missinninnuog, asuh onkquatòntteohkon, newutche magꝏ̄onk uppogkenumwahukqun waantam, kah woonkqutteau wuttinnꝏ̄waongash sampweussecheg.
16.20 Sampweusseonk sampweusseonk ne pish kutasukkomun, onk woh kuppomantam, kah kutohtoh ohke, ne Jehovah kum-Manittꝏ̄m anumunkquean.
16.21 Ohkehteuhkon ne teague, mehtugque kuppohkomuk, kushke wut-Altarumoh Jehovah kum-Manittꝏ̄m, ne pish ayiman.
16.22 Asuh ayeuuhkon howae nunneukontunk, ne Jehovah kummanittꝏ̄m sekeneauoncheh.
17.1 SEphausuhkon en Jehovah kum-Manittꝏ̄mut howae óxen, asuh sheep, nꝏ̄chumwesit, asuh machesit, ne wutche ne wutuhquontamꝏ̄onk Jehovah kum-Manittꝏ̄m.
17.2 Namehit ut kenugk[e] kenaau anóme ut kꝏ̄squoantamut uttoh Jehovah kum-Manittꝏ̄m anumungquean, woske(t)omp asuh mittamwossis, noh asit matcheseonk ut anaquabit Jehovah kum-Manittꝏ̄m, pannesehtog ꝏ̄nꝏ̄waonk.
17.3 Kah monchit kah wadtinneumuhkauont onkatogeh manittꝏ̄h, kah nah waussumont asuh nepauz, asuh nanepaushadt, asuh ne teag ut kesukque kenauwameonganit, ne matta anannꝏ̄hteamꝏ̄.
17.4 Kah enninnumuk kah nꝏ̄tamas, kah menuhke natꝏ̄tomwehteaas, kah kusseh, wunnamuhkuteyeuꝏ̄uk, kah ne wunnamuhkut nnag, ne uhqueneunkquok ussen ut Israelut.
17.5 Neit pish kussohhꝏ̄wun noh wosketomp asuh noh mittamwossis, (neg asecheg yeu machuk) en kꝏ̄squontamut, noh wosketomp asuh noh mittamwossis, kah pish nag kukqussukquonehta(h)whôog nas(h)pe qussukquanash, no pajeh wunnuppunnaóut.
17.6 Ut wuttꝏ̄nꝏ̄wout neesuog wauwacheg, asuh nishuog wauwacheg, noh woh nâshit, pish nushau, ut wuttꝏ̄nut pasuk wauwaen matta pish nushau.
17.7 Wunnutcheganóash wauwacheg pish negonne ponamauônash nushonat, kah oompetak wunnutcheganꝏ̄ꝏ̄ash wa(m)e missinninnuog, nemehkuh pish kutamaunum machuk wutch kenugke kenaau.
17.8 Naut waapémouk unniyeuonk wussaume sioghikꝏ̄an ut wussittumunat, nashaue wusqueheonganit kah wusqueheonk, nashaue chadchabewonat & chadchabuaonk, nashaue tatogkodtuonganehtu kah tatogkodtuonk, penuanittue nniyeuongash ut kꝏ̄squontamehtu: neit pish keneepau kah kukkuhquish en ayeuonganit ne Jehovah kum-Manittꝏ̄m pepenog.
17.9 Kah pish kuppeyaon Levitse sephausuenuog, kah en wussittumwaenuut nag apitcheg yeush kesukodtash, kah natꝏ̄tumwehteash, kah nag pish kukkuhkꝏ̄tomungquog pakodttittumwu wussittumꝏ̄onk.
17.10 Kah pish kutussem papaume wussittumòonk, ne, nag na ayeuonganit (ne Jehovah pìsh pepenog) pish nahtinugquean, kah kukkeihkinneas ussenat, nean kuhkꝏ̄tomunkquean,
17.11 Neaunag wunnaumatue wussittumóonk nag pish kuhkꝏ̄tomungquean, kah neaunag wussittumóonk, ne pish anukquean pish kutussen, matta pish kuppanneoh wutch wussittumoonk ne pish nahtinukquean, en enninnuhkouneiyeu, asuh menadcheaneiyeu.
17.12 Kah wosketomp noh pitchuanumwe panneasit, kah matta kukkeihhtauunk sephausuenuh (noh neepauit, na ꝏ̄tinninneumuhkauonat Jehovah kum-Manittꝏ̄m) asuh wussittumwaenuh, noh wosketomp pish nushau, kah pish kutamaunum machuk wutch Israelut.
17.13 Kah wame missinninnuog pish wunnꝏ̄tamunau, kah pish wabesuog, kah matta pish wonk pittuanumwe panneussu.
17.14 Peyaan ohkit ne Jehovah kum-Manittꝏ̄m anumungquean, kah ahtauan, kah na wutohkean, kah nꝏ̄waan, netagwapetau ketassꝏ̄t, onatuh wame wutohtimoneash weenuhkiitchish.
17.15 Neit pish ahchuwonche kuppon ketassꝏ̄t kutagwappehtauonat uttiyeu Jehovah kum-Manittꝏ̄m pepenauwoncheh, pasuk wutch kenugke kematut pish kuppon kenanauunukqunat, matta woh kupponum pénꝏ̄wot kenanauunukqunat, noh matta waemattean.
17.16 Qut noh matta pish mꝏ̄chekehteaóou horsesoh wuhhogkuh, asuh matta ukqushkeaheonat missinninnuh en Egypt, onk woh muttaanheau horsesoh, newutche Jehovah kuttugkumwop, Matta pish wonk na nogque kuttinqushkeinneau.
17.17 Asuh muttaanheunkutch mittamwussinneuh, ishkont wuttah qushkemꝏ̄, asuh matta pish mꝏ̄chekehteaꝏ̄ silver kah gold.
17.18 Kah pish nnih, appit ut ukketassꝏ̄timóe appuonganit, pish ukkuksukhumaouh yeu naumatuongáne bꝏ̄k, wutch na anaquabhettit sephausuenuog kah Levitsog.
17.19 Kah pish wuttahtauun, kah ne pish wuttit ogketamun tohsahkepomantog, onk woh netuhtau qushonat Jehovah, um-Manittꝏ̄moh, wunnanawehteauunat wame kuttꝏ̄wongash yeu ut naumatuonganit, kah yeush kuhkꝏ̄waongash nish ussenat.
17.20 Onk wuttah matta woh anue tahshemunꝏ̄h wematut, onk woh mat qushkeu wutch annꝏ̄teamoonganit en nogque muttinuhkounit asuh menadcheanit, onk woh sepe pomantam ut wuttassꝏ̄tamꝏ̄onganit, nagum kah wunnechanoh ut nashaue Israelut.
18.1 SEphausuenuog Levitsog, kah wame wutchippanꝏ̄onk Levi matt pish chippiyeumeu, asuh wutohtaonganu kenugke Israelut, nag pish wuttit mechineau sephammaongash Jehovah, ayimugish nashpe nꝏ̄tau kah wutahtôonk.
18.2 Ne waj matta pish wutohtóonganeg ut kenugke wematut, Jehovah noh wuto(h)taonganu, ne ánont.
18.3 Kah yeu pish wutchayeumꝏ̄ sephausuenutu wutch missinninnuut, wutch nag magukeg sephausuonk, oxen asuh sheep, kah nag pish aninnumauaog sephausuenuh uhpequanuh, kah wutompekonash, kah weenoshog.
18.4 Kakeneumuneash wutch weatchiminut wutch kꝏ̄wineumut wutch kuppummeeumut kah negonne kus-shepsume fleece pish kittinnmauonuh.
18.5 Newutche Jehovah kum Manittꝏ̄m uppepenauuh wutch wame kutchippanꝏ̄onganit, wunnepauwunat ꝏ̄tinninneumuhkauunnat ut ꝏ̄wesuomganit Jehovah, nagum kah wunnaumonuh micheme.
18.6 Kah Levit ꝏ̄k wohtohut kꝏ̄squontamehtu ut wame Israelut, ut toh aneapeyont, kah peyont nashpe mamusse ukkesantamóonk en ayeuonganit ne Jehovah pepenog.
18.7 Neit pish wuttinneumuhkausu ut ꝏ̄wesuonganit Jehovahoh um-Manittꝏ̄moh, neane wame wematoh Levitsoh, nag na neepauutcheg ut anaquabit Jehovah.
18.8 Nag pish ahtóog tatuppinneunkquokish chachaubokish meechinat, chaubok ne wamꝏ̄uk magunnat ne ꝏ̄shoh anumunkup.
18.9 Peyóan ohkeit uttiyeu Jehovah kum-Manittꝏ̄m anumunkquean, matta pish kukkodnetuhtauoh ussenat neaunag wutuhquanumukquttꝏ̄mash yeush wutohtimoneash.
18.10 Na matta pich nameheon pasuk kenugke kenaau noh pannupwushuhheont wunnaumonuh asuh wuttaunoh nꝏ̄taut, asuh noh auwohteadt monetuonk, asuh kahkeneasit ahquompiyeuash, asuh pauwônohteaenin, asuh kôsukquom.
18.11 Asuh charmer, asuh weetꝏ̄omont matche nashauanittꝏ̄h, asuh Wizard, asuh Necromancer,
18.12 Newutche wame yeu asecheg wutuhquanumuh Jehovah kah wutche yeush uhquanumukquokish Jehovah kum-Manittꝏ̄m nah wussohhꝏ̄kanoh wutch anaquabean,
18.13 Pannuppeyeush anaquabit Jehovah kum-Manittꝏ̄m.
18.14 Newutche yeush wutohtimoneash nish pish ohtauanish, adchuwussittauwaog kakinneasitcheg ahquompiyeuash, kah pauwaog, qut papaume ken Jehovah kum-Manittꝏ̄m matta kuttinanumukqun ne ussenat
18.15 Jehovah kum Manittꝏ̄m, keneepauunumunk Manittꝏ̄womp wutch nashaue kuhhogkat, wutch kematog anunkqueaneh, noh kukkeitok.
18.16 Neaunag wame ne wehquetumauadt Jehovah kum-Manittꝏ̄m ut Horeb, ut moeongane kesukodtut, kussip, ahque wonk nꝏ̄tamutti ꝏ̄wadtauatonkqussuonk Jehovah num-Manittꝏ̄m, asuh ahque wonk naumutti yeu mishe nꝏ̄tau, ishkont woh nunnup,
18.17 Kah Jehovah nuttugkup, nag wunne kuttꝏ̄og, kodtꝏ̄koncheg.
18.18 Nꝏ̄waapin manittowomp wutch kenugke wemattꝏ̄out, en kuhhogkaiyeu, kah nupponam nukkuttꝏ̄ongash wuttꝏ̄nut, kah noh pish nish wussinneash wame nean annꝏ̄nog,
18.19 Kah pish n nih, howan matta kohkuttamꝏ̄g nukkuttꝏ̄wongash, nish pish ánꝏ̄wáche ut nꝏ̄wesuonganit, nꝏ̄nompagunûmauon.
18.20 Qut quoshodtumwaen noh pittuanmwe nꝏ̄wadt ut nꝏ̄wesuonganit, ne matta ánunnꝏ̄náog wussinneat, asuh nꝏ̄wadt ꝏ̄wesuonganehtu onkatogik manittꝏ̄og, noh quoshodt(a)mwaen pish nuppꝏ̄.
18.21 Kah nꝏ̄waan ut kuttahhut, uttoh woh nuttin wahteauunan kuttꝏ̄wonk ne Jehovah matta anꝏ̄wog,
18.22 Quoshodtumwaen ketꝏ̄hkont ut ꝏ̄wesuonganit Jehovah, ne teag, matta asuhkomómuk asuh nanꝏ̄g, yau teag ne matta Jehovah anꝏ̄wog, qut quoshodtumwaen uppehtuánumwein, noh wabesuónuhkon
19.1 JEhovah kum-Manittꝏ̄m tâmetahhóg wutohtimóneash, neg wutohkeꝏ̄ Jehovah kum-Manittꝏ̄m ánumunkquean, kah nompohteômadt, kah kꝏ̄táht wutꝏ̄tanatu, kah wekuóont
19.2 Pish kutchippenumam shwinash otanash, ut nashaue kutohkit, ne Jehovah kum-Manittꝏ̄m anumungquean kutahtauunat,
19.3 Pish kenanashwunum may, kah pish kutchippinnum kutohke (ne Jehovah kum-Manittꝏ̄m ânumunkquean ahtauunat) nishwe chippe, onk woh nish noh nushehteaen na woh wutussishon.
19.4 Kah yeu wuttinniyeuonk nushehteaen na pish ashphꝏ̄adt, onk woh pomantam, noh matwahteaue nashont weetatteamunguh, neh matta sekeneauunkeh negonâe.
19.5 Neane wetatteamunguh weechauont en touohkomuk, tummehthamunat wuttuhqunash; kah waanuhteadt wunutcheg nashpe wuttogkunk tummehthamunat mehtugk, kah kodtanishik wuttogkunk, kah pogkushik wetatteamunganit, kah nuppuk, pish wutusphoan pasuk yeush otanash, & pish pomantam
19.6 Ishkont noh annꝏ̄tantog wusqueheonk wunnꝏ̄sukauoh nushehteaenuh, wuttah ásh kussopitag, kah, ummatanuh, newutche may nôohteau, kah wunnushuh, noh matta woh ne waj nushomuk, newutche matta negonne wussekeneauoh.
19.7 Newajeh annꝏ̄nun, nussim, pish kutchippenumom shwinash otanash.
19.8 Kah Jehovah kum-Manittꝏ̄m, mishitteunk kussissepoiyeumash, (neane chadchekeimop kꝏ̄shꝏ̄oh) kah aninnumunkquean wame ohke, ne anomp wuttinnummauónat kꝏ̄shꝏ̄oh.
19.9 (Nanauwehteauan wame yeush naumatuongash, ussenat, neanannꝏ̄nun yeu kesukok, womononat Jehovah kum-Manittꝏ̄m kah pomushonat ummayut, ut wame kukkesukodtumit) neit pish kukkꝏ̄chteoh shwinash otanash wonk, chaubohkish shwinash yeush.
19.10 Onk woh matta woskehuwae musqueheonk sꝏ̄ksquohthammꝏ̄un ut kutohkit, ne Jehovah kum-Manittꝏ̄m anumungquean, wutch ahtóonk, kah musqueheonkash kenuhkukonk.
19.11 Qut wosketomp sekeneauont weetatteamungoh, askuhwhonont, kah waabehtauont, togkodtamauont ukketeahogkounoh kah nuppuk, kah ussishont pasuk yeush otanash.
19.12 Neit wutotanae eldersoh, pish anꝏ̄teamꝏ̄oh, kah na pish wuttinnon, kah pish upponóuh ut wunnutchcganit anꝏ̄tóadtue wusqueheonk, kah pish nuppꝏ̄.
19.13 Kuskesuk matta pish wutauwônánumoh: neit pish kutamaunum matta woskehuwae musqueheonk wutch Israel, kah pish kꝏ̄niyeuuhhikqun.
19.14 Matta pish kutontattóꝏ̄h ketatteamung ukkuhkheg, nag negonneyeuutcheg ponamwehetteup, ut kutohtoonganit ne pish ahtauan, ut ohkeit, ne Jehovah kum-Manittꝏ̄m anumungquean kutahtauunat:
19.15 Pasuk wauwaen matta pish ayeuuhkonittue waabehtauóou wosketompoh, wutche teague matcheseonk, asuh wutche teague panneusseonk, ut teagwe matcheseonganit ne matchesit, ut wuttꝏ̄nꝏ̄wout nesuog wauwaenuog, asuh wuttꝏ̄nꝏ̄wout nishuog wauwaenuog kuttꝏ̄onk pish menuhketeau.
19.16 Panneseae wauwaen ayeuuhkonittue waabehtauont wosketompuh, wutch (a)yeuuhkone wauwaonat ne matta sampwanꝏ̄g.
19.17 Neit naneeswe wosketompaog chanꝏ̄wacheg, nag pish neepoog anaquabit Jehovah, anaquabhettit sephausuenuog kah wussittumwaenuog, neg apitcheg yeu(sh) kesukodtas(h).
19.18 Kah wussittumwaenuog pish menuhkodtꝏ̄tomwehteaog, kah kusseh, wauwaen pannꝏ̄wae wauwaonont ayeuuhkone wematoh.
19.19 Neit pish kittinheau, ne kodneheont wematoh, hah pish kutamaunum machuk wutch nashaue kenaau.
19.20 Kah onkatogig pish nꝏ̄tamwog, kah wabesuog, kah matta pish wonk kꝏ̄chteauꝏ̄og machuk, neane yeu, kenugke kenaau.
19.21 Kah kuskesuk matta pish ukkishpauh, keteaonk wutch keteaonk, muskesuk wutch muskesuk, meepit wutch meepit, menutche wutch menutch, muffeet wutch musseet.
20.1 SOhhaman ayeuuhkonat kummatwomog kah nauadt horsesog & chariotsash, missinninnuog kutánuannꝏ̄mukquog, ahque wabesuos, newutche ne Jehovah kum-Manittꝏ̄m kꝏ̄wetomuk noh sohhꝏ̄wunukqueop wutch ohkit Egypt.
20.2 Onk pish nnih, pasꝏ̄sukkomog ayeuuhkon: neit pish sephausuen pasꝏ̄sukauoh, kah pish kenꝏ̄nau missinninnuh.
20.3 Kah pish wuttinuh, Nꝏ̄tamꝏ̄k woi Israel, kuppasꝏ̄tshtshaumwꝏ̄ ayeuhkononat kummatwomꝏ̄oog, kuttahhꝏ̄ ahque nꝏ̄kaj, ahque wabesek, kah ahque kenupshunk, asuh ahque chepshunk newutche nag.
20.4 Newutche Jehovah kum-Manittꝏ̄mwꝏ̄ noh kꝏ̄weechogkꝏ̄, kutayeuwehteanshikqunnaóut en kummatwomꝏ̄óut, kꝏ̄wadchanukqunnaout.
20.5 Kah annohsuenuog pish kenꝏ̄naog missinninnuh, nꝏ̄waog Howan ayig wehchikkomuk kah asq ummagꝏ̄un Godut, monchitch, kah qushkitch wekit, ishkont nuppꝏ̄ ut ayeuwuttinneat, kah onkatuk ummagun Godut.
20.6 Asuh howan ahkétadt wenominneohtekontu, asquam wadchippꝏ̄g? monchitch kah qushkitch en wekit, ishkont nuppꝏ̄ ut ayeuwuttinneat, kah onkatuk ꝏ̄chippun.
20.7 Kah howan quoshomont ummittamwussoh, kah asq nemununk? monchitch kah qushkitch en weekit, ishkont nuppꝏ̄ ut ayeuwuttinneat, kah onkatuk wunnemunuh.
20.8 Kah annohsuénuog pish nano, kenꝏ̄naog missinninnuh, kah nꝏ̄waog, howan wabefit kah sohquteahont, monchitch kah qushkeitch en wekit, ishkont wematoh sokhqutteaoh, neane wuttah.
20.9 Onk pish n nih, annohsuenuog mahche kenꝏ̄nahettit miffinninnuh, pish ayeuaog ayeuteáe mugquompoh, ꝏ̄puhkuhkꝏ̄winnat missinninnóh.
20.10 Pasꝏ̄sukoman otan kutayouuhkontamunat, neit pish kenꝏ̄tamwahteauun wunohteaonk.
20.11 Kah pish n nih, wunohteáe nampꝏ̄hamunquean, kah wôshitnanumungquean, neit pish n nih, wame missinninnuog neg noh adt namehetcheg, pish kutômpwunnukquog kah pish kꝏ̄tinninneumunneunk.
20.12 Kah matta wunohkonukkꝏ̄an, qut ayeuuhkonukquean, neit pish kukquinupuhkauóog.
20.13 Kah Jehovah kum-Manittꝏ̄m písh kittinnumunkqun ut kenutcheganit, kah pish kuttogkom nishnoh nompaes naut, en kenag togkodteg.
20.14 Qut mittamwossissog kah mukkiog, kah netasuog, kah wame ne ohtag otanat, wame sequttahhamꝏ̄ongash naut. pish kꝏ̄ta(i)hein, kah pish kummeech sequttahamꝏ̄ongash wutch kummatwomog, neh Jehovah kum Manittꝏ̄m anumunkqueaneh.
20.15 Yeu pish kuttinteauun wame otanash, ni(sh) noh nꝏ̄sukongqueanish, nish onatash matta wadchiinꝏ̄gish yeush wutohtimoneash
20.16 Qut otanahtu yeug missinninnuog, neh Jehovah kum Manittꝏ̄m ánumunkqueaneh wutch ohtóonk, matta pish kꝏ̄wadchanoh howan nahnashant
20.17 Qut papakquane paguanadt pish nag kuppaguanôog, Hittitog, kah Amoritog, kah Cananitog, kah Perezitog, kah Hivitog, kah Jebusitog, Jehovah nean anꝏ̄nukquean.
20.18 Onk woh mo kukkuhkꝏ̄tomunkꝏ̄ꝏ̄og, neaunag wame wutuhquanittamꝏ̄e usseonganꝏ̄ꝏ̄ash, ne anheahettit um-Manittꝏ̄oh, kah kummatcheneheomwꝏ̄, Jehovh kum-Manittꝏ̄mwꝏ̄.
20.19 Quinnuppekomog otan mꝏ̄chetikquinne, ayeuuhkontamunat, neemunnumunat, mata pish kummatchteáoh mehtugquash naut, togkodtmaunat togkunk, newutche woh nash kummeechinash, kah matta pish kuttummetahhamꝏ̄unash, (newutche ohteuhkone mehtug, sun ne wosketomp uppomantamꝏ̄wontamun) petutteomꝏ̄ut wookonꝏ̄sinit wutch anaquabean.
20.20 Qut webe mehtug, ne wahteauan matta meetsue mehtug, ne woh kummatchteauun, kah kuttummetahhamun, kah woh kutayim wokonous ayeuuhkontamunat ne otan ne ayeuhkonukquean, no pajeh sohkomunat.
21.1 HOwan namehit nushau ut ohkit ne Jehovah kum-Manittꝏ̄m anumunkquean a[h]tauunat, seepsuk ohteakonit, kah matta wahteomuk howan nashont,
21.2 Neit kut-eldersumog kah kꝏ̄fittumwaenuog pish sohhamwog, kah pish quaquadhumwog en otanahtu nish quanupuhkonkqutcheh noh nashit.
21.3 Onk pish n nih, otan ne paswohtag noh nashit, ne otanáe eldersog pish ncmunaog cowishinneme(s)oh wutch herdut, noh asquam anakauseg, asquam wadtonchimunk yoakoh.
21.4 Kah ne otane eldersog, pish wꝏ̄msuunaog cowashinemesoh, en matohteáeyeueꝏ̄nauhkoiyeuut, matta anaskuhhôsinꝏ̄g, asuh ahtegôsinꝏ̄g, kah nag pish na tummukquohwhoog cowashìnemesoh ut ꝏ̄nauhkóiyeuut.
21.5 Kah séphausuenuog wunnaumonuh Levi pish pasꝏ̄tshaog, newutche Jehovah kum-Manittꝏ̄m uppepenauóh ꝏ̄tinneumuhkauonaóont, kah ꝏ̄nanikonáóont ut ꝏ̄wesuonganit Jehovah, kah nashpe nag wuttꝏ̄nꝏ̄ash nishnoh channꝏ̄waonk, kah nish noh togkodtuonk pish qutchehteauun.
21.6 Kah wame ne otanae Eldersog, paswopitcheg noh noshit, pish kussenitchaog piuhsukeh cowashinnemesut ne adt tumikquohwhut ut ꝏ̄nouhkoiyeuut
21.7 Kah nag pish nampꝏ̄hamwog, kah pish nꝏ̄waog, nunnutchegannunnónash matta wussꝏ̄ksquothamꝏ̄unneau yeu squeheonk kah nuskesukqunnonash matta wunnauuh.
21.8 Wussikkìtteah kummissinninnumog Israel nég pohquohwhunacheg, woi Jehovah, kah ahque ponsh mattá woskehuwae musqueheonk ut nashaue kummissinninneumut Israel, kah yeu wusqueheonk pish ahquontamauoneau,
21.9 Kah pish kutamaunum matta woskehuwae wusqueheonk wutch nashaue kenaau, ussean ne sampoi ut anaquabit Jehovah,
21.10 Sohhaman ayeuuhkonat kummatwomog, kah Jehovah kum-Manittꝏ̄m upponuh kenutcheganit, kah nag kummiffinohkonunk.
21.11 Kah nauadt kenugke missinnout wunnetue mittamwossis, kah kodtánumadt, kah kodummittamwussean
21.12 Neit pish kuppásꝏ̄ kekit, kah pish chequodweham uppuhkuk, kah tadtamswa(u) wuhkasoh.
21.13 Kah pish amaunum ummissinnae hogkꝏ̄unash, kah pish appu kekit, kah pish mauwemau ꝏ̄shoh kah okasoh pasukꝏ̄ kesꝏ̄shoh nah mahche ne nag, pish kuppetukau, kah pish ken wessuke, kah nagum pish kummittamwus.
21.14 Kah pish nnih, mattá womonoadt, neit pish kummoncheah uttoh kodtantog, qut matta pish kummagꝏ̄un wutche teaguash matta pish kukkodwutchaien, newutche kꝏ̄wéhpam.
21.15 Howan neesꝏ̄kauout, pasuk womonau, onkatog sekeneauau, kah nekitteunkq(u)it wunnaumonuh, noh womonit kah noh sekeneauit, kah mohtommegit wunnaumoniit noh sekenauit.
21.16 Neit pish nnih, ayeuont wunnaumonuh wutahtauinneat ne ahtunk; matta woh ayeuau wunnaumonuh noh womonit ummohtommeginneat negonne wunnaumonat noh sekenauit, noh mohtommegit.
21.17 Q[]t mohtommegit, wunnaumonuh noh sekeneauit, pish ꝏ̄waheuh, wuttinnumauonat, papske ahtóonk wutch wame ne ohtonk, newutche noh waj kutchissik ummenuhkesuonk, uppiuhsuke mohtommegittuonk wuttaihe.
21.18 Howan wunnaumonuh maumuttatánussinit kah cheketauont ꝏ̄shoh, matta nꝏ̄swetamꝏ̄g ꝏ̄wadtauatonkqussuonk ꝏ̄shoh, kah ꝏ̄wadtauatonkqussuonk okasoh, kah mahche sasamatahwahettit, qut matta nꝏ̄tauunk.
21.19 Neit pish ꝏ̄shoh kah okasoh wuttohqunukquoh, kah pish wussohhꝏ̄wunuh, en otanáe Eldersut kah en squontamut wutayeuonganit.
21.20 Kah pish nag unnáog otanáe Eldersoh Yeuoh nunnaumonan mamuttanussu kah cheketam, matta nꝏ̄swehtamꝏ̄ nꝏ̄wadtauatonkqussuonganun noh wussaumepꝏ̄waénin kah koggeuffippamwaénin.
21.21 Kah wame wosketompaog ne otanat, pish ukqussukquantahwhôuh qussukquánash, kah pish nuppꝏ̄, kah pish kutamaunum machuk wutch nashauwe ken, kah wame Israel pish nꝏ̄tamwog kah pish wabesuog.
21.22 Kah tohneit wosketomp matcheseit tamhꝏ̄adt nuppꝏ̄nk, kah nushit, kah waahshanadt metugqut.
21.23 Wuhhog matta pish wompanohtano mehtugqut, qut posekinadt pish kupposakin ne kesukok, newutche noh kechequabinit ummattanumoh GOD, kah matta pish kenishketeau kutohke ne Jehovah kum Manittꝏ̄m anumukquean wutch ahtoonk.
22.1 NAuadt kemat wutoxinumoh asuh wutshepsumoh, wauônit, puttogquehtauwúhkon, wunamuhkut pish kuppadtáuonuh kemat.
22.2 Kah kemat matta pasꝏ̄sukonkꝏ̄an, asuh matta waheauadt, neit pish kuppasꝏ̄ kekit, kah pish kꝏ̄wetom, nô pajeh kemat natinnewhont, kah pish nompe kittinnumauóneau.
22.3 Kah ne pish keáne neheun wutassumoh, kah ne pish keáne unnehteauun wuthogkꝏ̄, kah ne pish kittinteauun nish noh teag kemat wanteunk, ne woh wanteunk, kah namehteauan, matta pish kupputhogkꝏ̄
22.4 Nauadt kemat wutassumoh asuh wutoxumoh kepshont ut mayut, puttogquetauwuhkon, wunnamuhkut pish kꝏ̄weeche tahshin.
22.5 Wosketomp wuthogkꝏ̄ matta pish wuthogkꝏ̄un mittamwossis, asuh matta pish wosketomp hogkꝏ̄ mittamwossis wuthogkꝏ̄onk, newutche nish noh pasuk yeush asechish noh uhquontamꝏ̄onk ut Jehovah kum-Manittꝏ̄mut.
22.6 Psuksese wadj naumun ut mayut anaquabean, ut ne teague mehtugqut, asuh ut ohkeit, wuskisheasuhettit, asu(h) woanuꝏ̄k kah keichish quenapit wuskisheásoh, asuh woanehtu, nemunuhkon kehchish weeche wuskisheasoh.
22.7 Moncheaheae moncheah keichish, kah wuskisheasog pish kenumunumonunk, onk woh kꝏ̄niyeuhikqun, onk woh kussepe pomantam.
22.8 Ayiman wehchikkommuk, neit pish kutayim aninnuhkꝏ̄unash woskeche kommuk ishkont noh kupponam musqueheongash kekit, penushae penushont howan.
22.9 Ohkehteukon kꝏ̄weenominneohtéuk mꝏ̄chike chippe, ishkont késannꝏ̄htae meechum, wuskannemunneash nish ahketeanish, kah ne wadchagik kꝏ̄wenominneohteakonit, nishketeauunash.
22.10 Anaskhamwaheuhkon na neeswe ox kah asse moeu.
22.11 Hogkꝏ̄hkon hashabponagane shipwushéshag, shipwushéshag, kah hashabpog moeu.
22.12 Pish kutáyim tupposahongash ut yaue uhquaéyeuuk kummonak ne agquean.
22.13 Wosketomp ummittamwussit, kah petukauont, kah sekeneauont.
22.14 Kah matcheneheont paudtauont matche ꝏ̄wesuonk nꝏ̄wadt nemunop yeuoh mittamwussis, kah nuppasꝏ̄sukauop, kah n(u)mmahtahshꝏ̄kau.
22.15 Neit pish wutꝏ̄shimau noh nunkqs, k[]h wutakafin neemunnumwog kah paudta(u)og uppenompauonk noh nunkqs, en otanae eldersut ut squontamut.
22.16 Kah wutꝏ̄shin wutch nunkqs pish unnau eldersoh, nummagup nuttaunes yeu en wosketompaut ꝏ̄mittamwussissinneat, kah wussekeneauoh.
22.17 Kah kussch, ummatchenaheuh, nꝏ̄wau, nummahtahshcuhkau kuttaunes, kah yeu uppeenompauonk nuttaunes, kah pish sepakenumwog womponak anaquahhettit otanáe eldarsog.
22.18 Kah otanáe eldersog pish nemunaog wosketompuh, kah pish wussasamatahwhóuh.
22.19 Kah pish wutoadtehteaheóuh nequt pasukꝏ̄unuain silver, kah pish wuttinnumauoneau ꝏ̄shoh nunkqs, newutche paudto ummatche wesuonk ut Israelle penompaut, kah noh pish ꝏ̄mittamwussissinneuh, matta woh moncheáheuh nesohkuppomantog
22.20 Qut yeu kuttꝏ̄onk wunnamu(h)kutéyeuꝏ̄uk ka(h) matta nameteauꝏ̄muk nunkqs uppenompauonk.
22.21 Neit pish pasꝏ̄áog nunksquoh ꝏ̄squontamut ꝏ̄shoh wekit, kah ꝏ̄tanae wosketompaog pish ukqussukquantahwhóuh qussukquanash, kah pish nuppꝏ̄, newutche asꝏ̄keusseu ut Israelut, nanwunꝏ̄dsq(u)auósit ut ꝏ̄shoh wekit, kah pish kutaumaunum machuk wutch noeu kuhhogkat.
22.22 Wosketomp wachenit wehpamont mittamwussissoh waussukkiinitcheh, neit pish nag neswe nupwog, wosketomp noh wehpomont mittamwississoh, kah noh mittamwossis, kah pish kutamaunum machuk wutch Israelut.
22.23 Penompae nunksq quoshomont wosketompuh, kah wosketomp nameheont ut otanat, kah wehpamont.
22.24 Neit pish nag naneeswe kuppasꝏ̄óog otanae squontamut, kah pish kukqussukquantahwhoog qussukquanash, kah nag pish nuppꝏ̄og, nunksq, newutche matta mishontꝏ̄wôou en otanat, kah wosketomp newutche nishkheau wetatteamunguh ummittamwussoh, & pish kutamaunum machuk wutch noeu kuhhogkat.
22.25 Kah wosketomp namehit quoshimont penompoh, ut ohteakonit & wosketomp menuhkenont, kah wehpamont, neit noh wosketomp wehpamont pish nuppꝏ̄ nagum webe.
22.26 Qut nunksq matta pish toh kuttinheoh penomp matta nuppꝏ̄e matchesu: newutche neane wosketomp neepauit, kah nushont wetatteamungoh, neane yeuoh.
22.27 Newutche wunnamheuh ut ohteakonit quoshomit nunksq mishontꝏ̄wop, kah na matta howan uppohquohwhunonat.
22.28 Wosketomp nameheont penompae nunksquoh, neg matta quoshaumómukeh, tohqunont, kah wehpomont, kah namehit.
22.29 Neit wosketomp noh wehpamont pish aninnumauau ꝏ̄shoh nunksq, napanna tahshinchagenneaí silver kah neh pish omittamwossissineuh, newutche wunnishkheuh, matta woh ummoncheaheuh nissohkepomontog.
22.30 Wosketomp matta pish nemunauou ꝏ̄shoh ummittamwussoh, asuh matta poskinnumꝏ̄unneat ꝏ̄shoh wuttadtuh.
23.1 NOh woskesit ut wunnussꝏ̄ut, asuh ukkosue pompuhchaeiyeum tummeht(hamu)k, matta pish petutteoou ummoeuwehkomonganit Jehovah.
23.2 Nanwetu mata pish petutteauꝏ̄ ut ummoeuwehkomonganit Jehovah, nó pajeh uppiukque pometuonganit, matta pish petutteau ummoeuwehkomonganit Jehovah.
23.3 Wut-Amonit asuh wum-Mo(a)bit matta pish petutteau ummoeuwehkomonganit Jehovah, nó paje uppiukque pometuonganit matta pish petutteau ummoeuwehkomonganit Jehovah micheme.
23.4 Newutche matta kenogskunkꝏ̄óog, nashpe petukqunneg kah nippe, ut mayut wutch sohhamog Egypt, kah newutche annꝏ̄nau Balaam wunnaumonuh Beor, ayeuuhkonittue ken, wutch Mesopotamia Pethor, kummatannumukqunat.
23.5 Qut Jehovah kum-Manittꝏ̄m matta nꝏ̄tauoou Balaam, kah Jehovah kum-Manittꝏ̄m kukquinnuppunumwanshhuk mattanittuonk en wunanittuonk, newutche Jehovah kum-Manittꝏ̄m kꝏ̄womonuk.
23.6 Matta pish kenatinneáhamꝏ̄ ꝏ̄nohteaonganꝏ̄, asuh oniyeuonganꝏ̄, wame kukkesukkodtumut micheme.
23.7 Sekeneauuhkon wut-Edomit, newutche noh kemat, sekeneauuhkon wut-Egyptian, newutche kuppenꝏ̄wohteaop ut wutohkeit.
23.8 Wunnaumóniinneunk nag nekhéahetticheh ut nishwudt pometuonganit, pish petutteaog ummoeuwehkomonganit Jehovah.
23.9 Tuppukfinnꝏ̄wonk ayeuuhkonittue sohwehtauont, kummatwomoh, neit ahqueteaush nish noh matchit.
23.10 Howan kenugke kenaau matta pahkeseg, nashpe nukkonae unnukquonk, neit pish sohham wutch tuppuksinnꝏ̄wonganit. kah matta pish petutteau tuppuksinnꝏ̄onganit.
23.11 Qut pish n nih wunnonkꝏ̄uk, pish kutchissumꝏ̄ ut nippekontu: kah wayont, pish petutteau tuppuksinnꝏ̄onganit.
23.12 Kah pish kꝏ̄wadchanum ayeuonk poquadche tuppuksinnꝏ̄onganit, kah na pish kuttinsohham.
23.13 Kah pish kꝏ̄wadchan wuttuhhunk ut kutauwohteaonganit, kah pish n nih, appean poquadchit, neit pish na kuttit woonuhkon kah pish kukquinnuppem, kah pish kenuhkinum ne nogunukquean.
23.14 Newutche Jehovah kum-Manittꝏ̄m pomushau nashaue kuttuppuksinnꝏ̄wonganit, kuppohquohwhunukqunat, kah kittinnumunkqunat kummatwomoh ut anaquabean, ne waje pish kuttuppukksinꝏ̄onk wunnetupanatamweyeuꝏ̄, matta kenaumunkꝏ̄unat ne teagwe nishkeneunkquok, kah qushkenat wutch ken.
23.15 Matta pish kummakꝏ̄ wuttinneumin wussontimomut, p(a)dchippuhhꝏ̄wonukquean wutch wussontimomut.
23.16 Noh pish kꝏ̄wetomuk, ut noeu kenaau en ayeuonganit ne pish pepenog, ut pasuk kꝏ̄squontamehtu, ne adt tapeneóg, matta pish kummꝏ̄mꝏ̄squheóh.
23.17 Na matta pish nanwunꝏ̄dsquauwaénin kenugke wuttauninneunk wutch Israel. kah matta pish Sodomitꝏ̄ꝏ̄ kenugke wunnaumoniineunk Israel.
23.18 Matta pish kuppaudtóꝏ̄h nukodtumauwaonk nanwunꝏ̄dsquaausuéin, asuh wuttinnoadtuonk anum wekit Jehovah kum-Manittꝏ̄m, wutch ne te(a)gue quoshauwaonk newutch nish naneeswe wutuhquontamꝏ̄ongash Jehovah kum Manittꝏ̄m.
23.19 Matta pish kutauwohteauwe namakouheoh kemat, teague auwohteaonk, meetsue auwohteaonk, ne teague auwohteaonk, auwohteae namakouhittimuk
23.20 En penꝏ̄wohteaut woh kutauwohteae namakouhuwam, qut en kematut, matta pish kutauwohteae namakouhuau, onk woh Jehovah kꝏ̄nanumuk, ut wame ne ponaman kenutcheg ut ohkeit uttoh aóan kutohtauunat.
23.21 Quoshꝏ̄waan quoshauwaonk en Jehovah kum-Manittꝏ̄mut, matta pish kupputtꝏ̄óh óadtuhkonat, newutche Jehovah kum Manittꝏ̄m pish menuhke kꝏ̄nompagunumunkqun, neit woh kummatchesem.
23.22 Qut kutchithontaman quoshauwâonk matta pish kummatcheseu.
23.23 Ne sohhammꝏ̄mꝏ̄uk wutch kussissetꝏ̄nut pish kenanauwehteauun, kah ussen neane quoshomadt Jehovah kum-Manittꝏ̄m nannouwe magꝏ̄onk, ne muttꝏ̄nꝏ̄e quoshauwáan.
23.24 Petutteaan ketatteamung ꝏ̄wenominneohtekonit: neit woh kummeech wenominneash ne wehque kodtantaman, qut kꝏ̄wishquadt matta pish kuppetauꝏ̄un.
23.25 Peyoan ꝏ̄weatchiminneohtekonit ketatteamung neit woh kenemunum mussunkquamunneash nashpe kenutcheg, qut matta pish kupponamꝏ̄ fickle ketatteamung ꝏ̄weatchiminit.
24.1 WOsketomp ummittamwussit, kah wasukeiyeuoh, onk pish nnih, matta namehteauꝏ̄g womonittuonk ut wuskesukqut, newutche wunnamteauoh nishkeneunkquok: kah pish ꝏ̄sukkꝏ̄hamauoh nogkenittue wussukwhonk, kah pish wuttinnummaun ut wunnutcheganit, kah ummoncheâheuh wutch wekit.
24.2 Kah amait wutch wekit, kah monchit, kah onkatuk ummittamwussissit.
24.3 Kah nahohtoeu wesukaiin sckeneauont, kah wussukhumauont pogkenittue wussukwhonk, kah aninnumauont ut wunnutcheganit, kah moncheáheunt wutch wekit, asuh nahohtoeu wesukaiin nuppuk, noh wamittamwussisseup.
24.4 Negonne wessuke, noh pogkenop, matta woh quinnuppu ꝏ̄mittamwussissinneat wonk, mahche nishkhit newutche ne wutúhquontamóonk ut anaquabit Jehovah, kah matcheseóhtohkon ohke, ne Jehovah kum-Manittꝏ̄m ánumungquean, wutche ohtóonk.
24.5 Wosketomp wuske ummittamwussit, weeche sohhamꝏ̄hkitch ayeuhteauh, asuh matta pish teag upponamauóuh. pish nanauwiyeu ut wekit, nequt kodtumwae, kah pish weeche wekontamꝏ̄mau ummittamwussoh neh nemunoncheh,
24.6 Nemunuhkitch kenohtohsuonk anomut ohtag togkuhwhonganompsk asuh woskeche togkuhwhonganompsk, newutche nemunum kenohtohsue keteahogkounoh.
24.7 Wosketomp namehit kommꝏ̄tuk howáe wematoh, ut wunnaumonat Israel, kah wutchiit nashpe n(a)gum, kah maguk, neit pish noh kommꝏ̄towaen nuppꝏ̄, kah pish kutamaunum machuk wutch nôeu kuhhogkat.
24.8 Nunnukqsish ut wutchekꝏ̄e unninneaonganit, menuhke kuhkinneasinneat, kah ussenat neaunag wame ne sephausuenuog kah Levitsog ayn kuhkꝏ̄tomungquean, neane annꝏ̄nog, kenaau pish kukkuhkinneasimwꝏ̄ ussenat.
24.9 Mehquontash toh ánheomp Jehovah kum-Manittꝏ̄m Miriamoh, ut mayut, mahche sohhamog wutch Egypt.
24.10 Ne teag namahkouheadt ketatteamung matta pish kuppetutteoh wekit nemskomunat ukkenohtohsuonk.
24.11 Pish keneepau poquodchit, kah wosketomp noh nogohkouheadt, noh pish kussohhꝏ̄wuttunk ukkenohtohsuonk.
24.12 Kah wosketomp matchekit, matta pish kenashpe sepsinóh ukkinnohtohsuonk.
24.13 Nompenuman pish kenompe aninnumauon ukkinnohtosuonk wayont, woh nashpe sepsin wuthogkꝏ̄, kah woh kꝏ̄nanumuk, kah en kuhhogkat, ne pish sampweusseonk ut anaquabit Jehovah kum-Manittꝏ̄m.
24.14 Assꝏ̄kekomwe mukkꝏ̄kinnuhkon matcheku kah quenauwehikquit noh annꝏ̄nadt, noh waemattea(n), asuh penꝏ̄wot, noh ápit kutohkit, anome kꝏ̄squontamut.
24.15 Ut ukkesukodtumut, pish kutoadtuhkau wutonkquatunk, kah matta pish nepauz wunnashpe waôun, newutche noh matcheku, kah ꝏ̄tahhꝏ̄wontamun, onk woh mo kutayeuuhkonittue mauunnitteauóou Jehovah wutche ken, kah kꝏ̄matcheseonganinneat.
24.16 Wutꝏ̄shimau matta pish nushóun wutche wunnechanoh, kah wunneechanneunk matta pish nushóog wutch wutꝏ̄shinneuh: nag pish nushóog nish noh wosketomp wutch nehenwonche ummatcheseonk.
24.17 Anwoshitteuhkon, wussumaonk penꝏ̄wot, asuh touwies, kenotohsue neemunnumꝏ̄kon wuthogkꝏ̄onk sekoousq.
24.18 Qut mehquontash ken wuttinneumunneah ut Egypt kah Jehovah kum-Manittꝏ̄m na kꝏ̄tch pohquohwhunukqun, newaje annꝏ̄nun yeu ussenat.
24.19 Kepenuman ut kutokteakonit, kah wananataman nequttassepsuash ut ohteakonit, matta pish kukqushkꝏ̄ kenemunumunat ne pish wutch penꝏ̄wot, wutch touwies, kah wutch sekousq, onk woh Jehovah kum-Manittꝏ̄m kꝏ̄nanumuk ut wame kenutchegane anakausuonganit.
24.20 Nꝏ̄ketahhaman kutoliveuhtug, matta pish wonk kenompshontamꝏ̄ wuttuhqunash ne pish wutch penowot, wutch touwies kah wutch sekousq.
24.21 Mukkinnuman kꝏ̄wenominneohtekone wenominneash, matta pish kummukkuppashquaan ne pish wutch penꝏ̄wot wutch touwies, kah wutch sekousq.
24.22 Kah mehquontash ken mo kittinneumun ut ohkit Egypt newajeh annꝏ̄nun yeu ussenat.
25.1 CHannꝏ̄waonk ohtag kenugke wosketompaut, pasꝏ̄sukommohettit wussittummoonk, kah neh nah wussummahettit, neit nag pish sampeneheaog sampwesenutcheh, kah pish pakodchimaog matchetꝏ̄oh.
25.2 Onk pish n niih, matcheseaen tummuhhouadt todtogkodtuonk, wussittumwaen pish wussepsinnꝏ̄waheuh, kah wuttódtogkomwaheuh ut anaquabit, neaunag ummatcheseonk, nashpe ogketamunat.
25.3 Woh weyeuunnehchauguhkomuh, matta pish ukkꝏ̄tinnumauuh, ishkont anuuhkomont onk yeush nashpe mꝏ̄chekuhkadtuonk, neit kemat woh mishananumau ut kuskesukqut.
25.4 Kupputtꝏ̄napunuhkon ox, tattashkukog weatchiminneash.
25.5 Nematog weechayeuutteg, kah pasuk nuppuk, kah matta wunnaumonieg, ummittumwussoh noh napuk matta pish wutauomoou penuwohteuh, wasukeh wematoh pish uppetukunkquoh, kah pish ꝏ̄mittamwussissineuh, kah pish wuttìnheuh, ne woh anheunt wessukeh wematuh.
25.6 Kah pish n nih móhtomeginitche neechagcheh, noh pish neepau ut ꝏ̄wesuonganit wematuh, noh napuki, ꝏ̄wesuonk matta woh jishkhomꝏ̄un wutch Israel.
25.7 Kah wosketomp matta tapeneauonk nemunon wematuh ummittamwussoh, neit wematuh ummittamwussoh kukkuhquenitch en squontamut, en Eldersut, kah nꝏ̄waj, nasuk wematuh, sekeneam tahshinnumunneat ꝏ̄wesuonk wematoh ut Israel, matta wekontamꝏ̄ nuttinhukqunat uttoh woh afit ꝏ̄wesukiin wematoh.
25.8 Kah wutotanae Eldersoh pish ꝏ̄wehkomouh, kah ukkeketꝏ̄hkonouh: kah menuhke nꝏ̄wadt, matta nꝏ̄wekontamꝏ̄ nemunonat.
25.9 Neit pish wematoh ummitumwussoh pasꝏ̄sukongquoh, ut anaquabhettit Eldersog kah pish kodtinnum ummokis wutch wussetut, kah pish wussuhquontamauoh wuskesuk: kah pish wunnampꝏ̄(h)amau, kah nꝏ̄wau, ne pish unneheon wosketomp matta ayimꝏ̄g wematoh wek.
25.10 Kah ꝏ̄wesuonk pish ussowetamun ut Israel, wek noh ummokus kodtinuk.
25.11 Wosketompaog mekonittehettit, wosketomp kah wematoh, kah ummittamwussoh pasukpasꝏ̄tshau pohquohwhunont wessukeh wutch wunnutcheganit noh togkomont, kah summagunuk wunnutcheg kah aninnont ukkosuonganit.
25.12 Neit pish kuttummussum wunnutcheg kuskesuk matta pish ꝏ̄wohquanumuh.
25.13 Ahtauuhkon kuppetunkanìt papenoue quttompathꝏ̄teg, mahsag, kah peasik.
25.14 Wadchanuhkon ut kekit pepenowe quhtuhwheg, mahsag kah peasik.
25.15 Papané kah sampwe quttompaghꝏ̄teg ohtaush, papane kah sampwe quttuhwheg ohtaush, onk woh kukkesukodtumash sepeyeuꝏ̄ash ut ohkeit, ne Jehovah kum-Manittꝏ̄m anumungquean.
25.16 Newutche neh wutuhquontamꝏ̄unguh Jehovah, kum-Manittꝏ̄m howan yeush aseche, howan pánneusseit,
25.17 Mehquontash ne Amalek anhikqueop ut mayut, sohhamog wutch Egypt.
25.18 Uttoh ane nogkushkunkqueop ut mayut, kah togkomop neh wuttat wamunutcheh wame neh nꝏ̄chumwesinitche wuttat, kah kenahtwomaushabp, kah kussauwunnumup kah matta qushop Goduh
25.19 Newajeh pish nag, Jehovah kum-Manittꝏ̄m anwohfimukquean, wutch wame kummatwomut quâquinnuppe, en ohkeit ne Jehovah kum-Manittꝏ̄m anumungquean, wutche ahtóonk ahtauunat, pish kutchiskho(m) waanumaonk Amelek wutch agwe kesukquehtu, wanantogkon.
26.1 ONk pish n nih, petutteaan ohkeit ne Jehovah kum-Manittꝏ̄m anumungquean wutohtoonk ohtauunat, kah na wutohkean.
26.2 Pish nohkꝏ̄tnum wame kakeneumuneash ut ohkeit, nish pish paudtauanish wutch kutohkit, ne Jehovah kum-Manittꝏ̄m anumungquean, kah pish ponamunash munꝏ̄tut kah pish kutom ayeuonganit ne Jehovah kum-Manittꝏ̄m pish pepenog, na wutayimwahtinneat ꝏ̄wesuónk.
26.3 Kah pish kuppeyaun sephausuen, noh apit yeush kesukodtash, kah pish kuttin, nussampum Jehovah kum-Manittꝏ̄m yeu kesukok, nuppetutteam ohkit, ne Jehovah chadchekeimomp nꝏ̄shinonuh kittinnumukqunnanonut.
26.4 Kah sephausuen pish nemunum manꝏ̄t wutch kenutcheganit, kah pish upponamun anaquohtag wut-Altarum Jehovah kum Manittꝏ̄m.
26.5 Kah pish kenampꝏ̄ham kah pish kussim ut anaquabit Jehovah kum-Manittꝏ̄m, noh wussyrian (papakodche awakompánau) nꝏ̄sh kah wꝏ̄msu en Egypt, kah na wuttit keohteaen, weeche ogguhsuog, kah na wuttit wutohtimoin misfi, menuhki kah mónaog.
26.6 Kah wut-Egyptiansog nutunkapunnanukqunnonog, kah nutuhquanumwohikqunonôg menihki wuttinneumuhkonittuonk.
26.7 Kah nummauunitteaomun Jehovah um-Manittꝏ̄mouh nꝏ̄shunnonog, kah Jehovah nꝏ̄tam nꝏ̄wadtauatonkqussuonganun, kah naum nutunkquanumꝏ̄onganun, kah nꝏ̄saumauwohkonitteaónganun.
26.8 Kah Jehovah nussohhꝏ̄wunukqun wu(t)ch Egypt, nashpe menukke menutcheg, kah nashpe Summagunnumꝏ̄e muhpit, kah nashpe missi unkqunneunkqussuonk, kah nashpe kukkinneasuongash, kah nashpe monchanatamꝏ̄ongash.
26.9 Kah yeu ayeuonganit nuppasꝏ̄qunan kah nuttinnumungqun yeu ôhke, ohke tomogok sogkodtunk kah hony.
26.10 Kah yeuyeu kusseh, nuppáutoh kakeneum yeu ut ohkeit, ne ken Jehovah anumaiean, kah pish kupponumun anaquabit Jehovah kum-Manittꝏ̄m, kah pish kenauwaem ut anaquabit Jehovah kum-Manittꝏ̄m.
26.11 Kah pish kꝏ̄wekontam wame ne wanegik ne Jehovah kumManittꝏ̄m ánumungquean kah en kekit, ken kah Levite, kah penꝏ̄wodt noh apit nóeu kenaau.
26.12 Kah pakodchteauan piogque chippinnumunat piukque chippag wame né adtahshegitteauan. ut nashwe kodtumꝏ̄ꝏ̄uk, piukque chippage kodtumꝏ̄, kah áninnumauadt Levite ut, kah penuohteaut, en touiesut, kah sekóusquaut, onk woh nag meetsuog anomut kꝏ̄squontamut, kah woh wamepꝏ̄h.
26.13 Neit pish kussim anaquabit Jehovah kum-Manittꝏ̄m, nutamaunum waneetupanatamweyeuꝏ̄uk teaguas wutch nekit, kah wonk nuttinnumauon Levite, kah penꝏ̄wot kah touwies kah sekousq, neaunag wame kutannꝏ̄teamꝏ̄onk, nean annꝏ̄nean, matta nuppanneauontamꝏ̄ kutannꝏ̄teamꝏ̄ongash, asuh matta nꝏ̄wananatamꝏ̄un.
26.14 Matta nummeechꝏ̄unash, mauon, asuh matta nutamanumꝏ̄h nawhutche, newutche nishkeneungquok, asuh matta nummagꝏ̄un wutch napukeg: nukkehkittam ꝏ̄wadtauatonkqussuonk Jehovah num-Manittꝏ̄m, nutussen wame nean annꝏ̄nean.
26.15 Punnadtauompsh wutch kꝏ̄neetupanatamwe ayeuonganit, wutch kesukquehtu kah wunnanum kummissinninneumog Israel, kah ohke ne anumieog, neane chadchekeimadt nꝏ̄shunnonog, ohke ne tamogok sogkodtunk kah hony.
26.16 Yeu kesukok Jehovah kum Manittꝏ̄m kuttannꝏ̄nuk ussenat yeush kuhkꝏ̄waongash, kah wussittumꝏ̄ongash, kah pish kenanauwehteauunash, kah kutussenash, nashpe wame kuttahut, kah nashpe wame kukketeahogkounit.
26.17 Yeu kesukok kꝏ̄nꝏ̄wam Jehovah kum-Manittꝏ̄munneat, kah pomushonat ummayut kah nanauwehtinneat ukkuhkꝏ̄waongash, kah wutannꝏ̄teamꝏ̄ongash, kah ꝏ̄sittumꝏ̄ongash, kah kehtamunat ꝏ̄wadtauatonkqussuonk.
26.18 Kah Jehovah yeu kesukok wunnꝏ̄wau kenaau ummissinninneumunneat, pepenamwe wunnompakou, neane kenꝏ̄nukquean, kah nanauwehteauunat wame wutannꝏ̄teamꝏ̄ongash.
26.19 Kah kittinnumunkqunat, qunnukquiyeuunneat, aneuhkomunat wame wutohtimoneash nish kesteunkuppash, ut woweenodtinneat, kah ut wesuonganit, kah wunnegenit sohsumóonk, kah onk woh kenaau wunnetupanatamwe missinninnumwꝏ̄ en Jehovah kum Manittꝏ̄mut, ne anꝏ̄wop.
27.1 KAh Moses, kah Israelle Eldersog, annꝏ̄naog missinninneuh, nꝏ̄waog, nanawehteauꝏ̄k wame annꝏ̄teamꝏ̄ongash, nish annꝏ̄nogish yeu kesukok.
27.2 Kah pish n nih, ne kesukok paumushaóg Jordan, en ohkit ne Jehovah kum-Manittꝏ̄m anumungquean, pish kukquenohtoh mogke qussukquanash, kah pish kussissꝏ̄numun sussꝏ̄neg.
27.3 Kah kuttit wussukhumun wame yeush naumatuongane kuttꝏ̄wongash, qushkodtean, woh kuppetuttem ohkit, ne Jehovah kum-Manittꝏ̄m anumungquean, ohke ne tomogog sogkodtunk kah hony, ne Jehovah um Manittꝏ̄mꝏ̄oh kꝏ̄shinnonog quóshauomp
27.4 Onk pish nnih paumukomog Jordan pish kupponamunash yeush qussukquanash ne anannꝏ̄nun yeu kesukok, ut wadchuut Ebal, kah pish kussissꝏ̄numuash sussꝏ̄neg.
27.5 Kah na pish kuttit ayimun Altar en Jehovah kum-Manittꝏ̄mut, qussukquane Alzar tahshinnumwontogon ne teagwe missehchuog.
27.6 Nashpe mamusse qussukquanash pish kutayim wut-Altarum Jehovah kum-Manittꝏ̄m kah pish ne kuttit sephausin chikohtae sephausuongash, en Jehovah kum-Manittꝏ̄mut.
27.7 Kah pish kussephaus wunohteae magꝏ̄ongash, kah pish na kuttit meetsin, kah pish kꝏ̄wekontam ut anaquabit Jehovah kum-Manittꝏ̄m,
27.8 Kah pish kꝏ̄sukhuhhum ut qussukquanehtu, wame yeush naumatuongane kuttꝏ̄wongash, papane.
27.9 Kah Moses kah sephausuenuog kah Levitsog kenꝏ̄naog wame Israeloh nꝏ̄waog, Nunnukqussek kah notamꝏ̄k woi Israel, yeu kesukok kꝏ̄missinninneumhetteamwꝏ̄ en Jehovah kum-Manittꝏ̄mwout.
27.10 Ne wajeh noswehtaman ꝏ̄wadtauatonkqussuonk Jehovah kum-Manittꝏ̄m, kah woh kutussemwꝏ̄ wutannꝏ̄teamꝏ̄ongash kah ukkuhkꝏ̄waongash nish annꝏ̄nonish yeu kesukok,
27.11 Kah Moses annꝏ̄nau missinninnuh ne kesukok nꝏ̄wau,
27.12 Yeug pish nepóog ut wadchuut Gerazim, ꝏ̄nanumonaoont misfinninnuh qushkodteáog Jordan, Simeon, kah Levi, kah Judah, kah Iffachar, kah Joseph, kah Benjamin.
27.13 Kah yeug pish nepóog matanumauónat ut wadchuut Ebal, Reuben, Gad, kah Aser, kah Zabulon, Dan kah Naphtali.
27.14 Kah Levitsog pish nampꝏ̄hamwog kah pish unnaog wame wosketompuh Istael, nashpe mishontꝏ̄waonk,
27.15 Matánumunaj wosketomp noh ayeuont kogkoksumwe asuh sábasumwe nunneukontunk, wutuhquontamóonk Jehovah, wutanakausuonk wunnutcheg nehtóanakausuénin, kah ponont assompamukquodtut: kah wame missinninnuog pish nampꝏ̄hamwog kah pish nꝏ̄waog, Amen.
27.16 Matanumunaj noh mishannanumont ꝏ̄shoh asuh ohkasoh, kah wame missinninnuog pish nꝏ̄waog, Amen.
27.17 Matanumunaj noh ontattunk weetatteamungoh wunnepatunkquonk, kah wame missinninnuog pish nꝏ̄waog, Amen.
27.18 Matanumunaj noh ayeuont pogkenumwoh uppanneonat wutch mayut, kah wame missinninnuog pish nꝏ̄waog, Amen.
27.19 Matanumunaj noh wóonketeunk wussumaonk penꝏ̄wot,, touwies kah sekousq, kah wame missinninnuog pish nꝏ̄waog, Amen
27.20 Matanumunaj noh neesuk ꝏ̄shoh ummittumwussoh, newutche poskinum ꝏ̄shoh wutadtoh, kah wame missinninnuog pish nꝏ̄waog, Amen.
27.21 Matánumunaj noh wehpamont howae puppinashimwoh, kah wame missinninnuog pish nꝏ̄waog, Amen.
27.22 Matanumunaj noh wehpamont wetompasu, wuttaunoh ꝏ̄shoh, asuh wuttaunoh ohkasoh, kah wame missinninnuog pish nꝏ̄waog, Amen.
27.23 Matánumunaj noh wehpamont wessenumoncheh, kah wame missinninnuog pish nꝏ̄waog, Amen.
27.24 Matanumunaj noh keme togkomont wetatteamungoh, kah wame missinninnuog pish nꝏ̄waog, Amen.
27.25 Matanumunaj noh nemunuk onkquttáittuonk togkomônat keteahogkou, ꝏ̄sqheonk matta woskehuwaenin: kah wame missinninnuog pish nꝏ̄waog, Amen.
27.26 Matanumunaj noh matta menuhkehteunk yeush naumatuongane kuttꝏ̄wongash ussenat, kah wame missinninnuog pish nꝏ̄waog, Amen.
28.1 ONk pish nnih, kuhkeihtamwe kuhkeihtaman ꝏ̄wadtauatonkqussuonk Jehovah kum-Manittꝏ̄m, kukkinneafinneat ussenat wame wutannꝏ̄teamꝏ̄ongash, nish annꝏ̄nonish yeu kesukok, neit Jehovah kum-Manittꝏ̄m kuttinnumunk kukquinunkquappineat anue onk wame wutohtimoneash ohkit.
28.2 Kah wame yeush wunnánittuongash pish kenuhkukongqunash, kah kummattanukqunash, kukkeihtaman ꝏ̄wadtauatonkqussuonk Jehováh kum Manittꝏ̄m.
28.3 Pish kꝏ̄nanumit ut otanat, kah kꝏ̄nanumit pish ut ohteakonit.
28.4 Pish wunnanittamun ummeechumuonk kutóontómuk, kah ummeechummuonk kutohke, kah ummeechummuonganꝏ̄ kenetasumog; wunnetuonganꝏ̄ kukkowashinumog, kah kutsheepsume flocsog.
28.5 Pish wunanittamun kenꝏ̄t, kah kuttittuppinnumwe wunnonk.
28.6 Pish kꝏ̄namunit petutteaan, kah pish kꝏ̄nanumit sohhaman.
28.7 Jehovah pish togkomwaheau anaquabean kummatwomoh, neh waabehtunkqueaneh pish kutayeuuhkonittue sohwhetunkquog wutch pasukquinnu, kah pish wusseemꝏ̄og anaquabean nesausuk tahshe chippe.
28.8 Jehovah pish anꝏ̄tam wunanittuonk kꝏ̄wetomukqunat, ut kummeechumukomukqut, kah ut wame ne ponaman kenutcheg kah pish kꝏ̄nanumuk ut ohkit ne Jehovah kum-Manittꝏ̄m ánumungquean,
28.9 Jehovah pish kummenuhkehik en wuhhogkat wunnetupanatamwe missinninnuuneat, neane chadcheimukquean, nanawehteauan wutannꝏ̄hteamowongash Jehovah kum-Manittꝏ̄m, kah pomushaan ummayit.
28.10 Kah wame missinninnuog ut uhkit pish naumwog, ne ꝏ̄wesuonk Jehovah kuttehhennittean, kah nag pish kukqushhukquog.
28.11 Kah Jehovah kutayimunk mꝏ̄chekohtauunat wanegukish, ut kutôontómukꝏ̄e meechummuonganit, kah ut kenetasume mechummuonganit, kah ut kutohheé mechummuonganit, en ohkeit, ne Jehovah chadchekeimomp kꝏ̄shoh, kittinnumunkqunat.
28.12 Jehovah pish kꝏ̄wóshwunumunk ꝏ̄nc nompakou, kesukquash kussokanonukkongqunat ut kutohkit, ut uttꝏ̄cheyeuꝏ̄ut; kah wunnanittamunat wame kenutchegane anakausuonk, kah pish kenogguhkoue monaog wutohtimoneash, kah matta pish kenógohkóou.
28.13 Kah Jehovah kꝏ̄puhkehkꝏ̄wahik, kah matta wussukqunaiyeh, kah pish ken webe anue, kah matta agwe, kukkeitaman wutannꝏ̄teámꝏ̄ongash Jehovah kum-Manittꝏ̄m nish annꝏ̄nonish yeu kesukok, kuhkinneasineat kah ussenat.
28.14 Kah matta pish kuppanneaonóntamꝏ̄ ne teague kuttꝏ̄wongash nish annꝏ̄nonish yeu kesukoh, en nogque unninuhkounit, asuh nogque en menadcheanit, asuhkauonat onkatogig manittꝏ̄og, neg waussumónat,
28.15 Onk pish n nih, matta nꝏ̄tamꝏ̄an ꝏ̄wadtauatunkqussuonk Jehovah kum-Manittꝏ̄m, kuhkinneasinneat ussenat wame wutannꝏ̄teamꝏ̄ongash, kah ukkuhkꝏ̄waongash nish annꝏ̄nonish yeu kesukok, neit wame yeush matanittuongash pish kenuhkukongqunash, kah kummattanukqunash.
28.16 Kummattanumit pish ut otanat kah kummattanumit pish ut ohteakonit,
28.17 Pish matanittamun kummunꝏ̄t, kah kuttitappinumwe wunnonk.
28.18 Pish mattanittaman kutôóntomukꝏ̄me meechummuonk, kah kutohkee meechummuonk wunnetuonk kukkowashinumog, kah kussheepsume flocksog.
28.19 Pish kummittanumit petuttean, kah pish kummatanumit sohhaman.
28.20 Jehovah pish annꝏ̄tam matanittuonk en kuhhogkat, wuttamanatamôonk, kah aushkontuonk, ut wame ne ponaman kenutcheg ne kodussean, nô pajeh kuppaguanitteanat, kah nó pajeh teanuk kutonkapunónat, newutche matche kutusseongash, nish waj ohquanuméanish,
28.21 Jehovah pish kutappektauwahik enninneáonk, nó pajeh kummahtupánukqunat wutch ohkeit uttoh aóan kutohtauunat.
28.22 Jehovah pish kuttogkomuk nashpe mahchekonnaéonk. kah nashpe kussopitae ague, kah nashpe kussoppissuonk, kah nashpe mishe kussopitteau, kah nashpe togkodteg, kah nashpe pissugquodtin, kah nashpe meldew, kah nish pish kutasukonkqunash nó pajeh kutonkapunónat.
28.23 Kah kukkesukꝏ̄mash nish waabe kuppuhkukqut pish wompohshogquash, kah ohke ne agwe ken, pish missehchuog.
28.24 Jehovah pish kutohkeim sokanonukontam sohquag kah puppissi, wutch kesukqut pish kenohkukkongqun nó pajeh kuppaguanitteanat.
28.25 Jehovah kuttogkommꝏ̄wahik anaquabhettit kummatwomog, pish pasukquinne kꝏ̄ch ayeuuhkonittue sohwehtau, kah pish kꝏ̄sem ut anaquabit nesausuk tahshit chippe, kah pish ken kutontashit en wame assꝏ̄tamꝏ̄onganehtu ohkeit.
28.26 Kah kuhhog pish weenauꝏ̄oh wame mamatche kesukque puppinshasog, kah en ohkee puppinashimwut kah matta pish howan wutamaꝏ̄kaoh.
28.27 Jehovah pish kuttogkommuk nashpe Egyptiane kehkechai, kah nashpe Emrods, kah nashpe mukke, kah nashpe mukkeshaonk uttoh woh adt matta neetskesean.
28.28 Jehovah pish kuttogkomuk nashpe kogkeaonk, kah nashpe pogkenumoonk, kah nashpé chepshae metah.
28.29 Kah pish pushaquodt, kuppogkenum neane popogkinuk ut kuhpogke pohkeniyeuut kah matta pish kꝏ̄niyeu ut kummayut kah pish webe kutasꝏ̄kekomwe, kah woskenit mukꝏ̄kinit, na nehteagé, kah mataa pish ohwan kuppohquohwhunukou.
28.30 Pish kukquoshom mittamwossis, kah onkatog pish ꝏ̄wehpamoh, pish kꝏ̄wekitteam, kah na matta pish kuttaien, pish kutohkitteam wenominneoh(t)euk, kah matta pish kꝏ̄chippꝏ̄un.
28.31 Kutoxinum pish nushau ut anaquabean ne matta pish kuttit meetsein, kutassum pish chekee amaunau ut anaquabean, kah matta pish wonk kutompontuumonteaan, kusshepsumog pish aninnumauonuh kummatwomog kah matta pish howan kuppohquohwhuttunkꝏ̄unoh.
28.32 Kenaumonunk kah kuttaunog pish aninnumauonuh onkatogig missinninnuog, kah kuskesukquash pish wunnaumun, kah sauunumꝏ̄mꝏ̄ash nanehteage, kah matta menuhkesuonk ut kenutcheganit.
28.33 Ummeechummuonk kutohke, kah wame kutanakausuonk, miffinninnuog neg matta waheauacheg, pish ummeechinneau, kah ken pish webe asꝏ̄kekodteamoe mukkꝏ̄kinit kah kussonkqutcheanit na nehteage.
28.34 Kah pish kukkogkeam newutche ne nauman.
28.35 Jehovah pish kuttogkomuk nashpe machuk kehkéchi ut kukkuttukqut, kah ut kuhkontut, na woh mo adt neetskesean, wutch kꝏ̄woskeche kusseetut, nô pajeh kodtantudpoan.
28.36 Jehovah pish kuppaudtunk kukketassꝏ̄tamꝏ̄m noh án(u)appeaheadt, ut wutohtimóneat, ne matta wahteauan, ken asuh kꝏ̄shuk, kah na pish kuttit wawussumon onkatogig Manittꝏ̄óg mehtugq kah qussuk.
28.37 Kah ken pish wutch chepshaonk, kah wutch nuppoáonk, kah wutch momontôadtúe kuttꝏ̄onk, kenugke wame missinninnuut, uttoh pish áne sagkompagunukquean Jehovah.
28.38 Mꝏ̄cheke wuskannemuneash pish kussohhꝏ̄wuttoh en ohteakonit, kah kuttogguhse pish mukkinnum, newutche chansompsog pish ummatchteauunáoash,
28.39 Pish kꝏ̄weenominneóhteuhkonteam, kah pish kꝏ̄nteauunash, qut matta pish kꝏ̄tattamꝏ̄un ne wine, asuh mat pish kummukkinnumꝏ̄, newutche askꝏ̄kinnassog ummeechináoash.
28.40 Pish kꝏ̄t-olivsontugkum, ut wame kꝏ̄wonkôiyeumut, qut matta pish kussissequem pummee, newutche kut-oliveum pish pissꝏ̄muneuꝏ̄.
28.41 Pish kꝏ̄naumoni kah kꝏ̄tan, qut nag matta pish kutaiheog, newutche nag pish missinnóꝏ̄og.
28.42 Wame kummehtugkumash, kah ummeechummúonk kutohke, chansampsog pish wutahtouunneau.
28.43 Penꝏ̄wot noh kuttinnômiyeumut pish kutaneuhkunk qunnunkque qunnunkque, kah ken pish kenꝏ̄kem wómiyeu wómiyeu.
28.44 Noh pish kenogguhkouhik, kah matta pish kenogguhkouheuh, noh pish kꝏ̄puhkukquin kah ken pish kꝏ̄sukquinnìyeu.
28.45 Kah wame yeush matanatuongash pish kenuhkukkongqunash, kah pish kutasukongqunash, kah kummattanukqunash, nô pajeh kuppaguanitteanat, newutche matta kenꝏ̄tamꝏ̄p ꝏ̄wadtauatonkqussuonk Jehovah kum, Manittꝏ̄m, nanawehtinneat wuttinnꝏ̄waongash, kah ukkuhkꝏ̄waongash, nish annꝏ̄nukqueanish
28.46 Kah nash pish kenuhkukkongqunash wutche kukkinneasuonk kah monchanatamꝏ̄onk kah ut kꝏ̄skannemenneat micheme.
28.47 Newutche matta kꝏ̄wowussumop Jehovah kum-Manittꝏ̄m nashpe wekontamóonk, kah metahhꝏ̄wae wunnetuonk, newutche kummꝏ̄chekohtóonk wame.
28.48 Ne wajeh pish wuttinneumuhkauadt kummatwomog, neh Jehovah ayeuuhkonittue annꝏ̄nonche en kuhhogkat, kadtupwean, kah kuhnkkuttꝏ̄nan, kah poskissinneet, kah quenauhikquinat wame: kah pish kupponamunk missehchuogque yoakoh kussittuppukanit nô pajeh kuppaguanukqunat.
28.49 Jehovah pish kutayeuuhkonittue paudtunk wutohtimoin wutch nóadtit, wutch weekshik ohke, onatuh wompsukꝏ̄k paumunont: wutohtimoin nag wuttinnontꝏ̄waonganꝏ̄, matta woh wohtamꝏ̄an.
28.50 Nusqueompamukqussue wutohtimoin, neg matta wadtꝏ̄wontamꝏ̄gig wuskesuk kehchis, asuh matta kodtumonteanumunk wuskeioh.
28.51 Kah noh pish mechum ummechummuonk keneetaseumog, kah ummechummuonk kutohke, nó pajeh kuppaguanitteanat, neg pish matta asqunnumunkꝏ̄án weatchiminneash wine, asuh pummee asuh wunnetuonganꝏ̄ kukkowashinnumog, asuh kus-shepsue flocksog, nó pajeh kuppaguanukqunat.
28.52 Kah noh pish kꝏ̄wenuhkunk ut wame kꝏ̄squóntamehtu, nó pajeh qunuhque kukqussikquaneutunkash nꝏ̄kshunk, nish pabuhtantamonish pannuppe wame kutohkit, kah noh pish kukquinnupuhkunk ut wame kꝏ̄squontamut, pannuppe wame kutohkit, ne Jehovah kum-Manittꝏ̄m anumungqueán.
28.53 Kah pish kummeech ummeechummuonk kutóontomukꝏ̄m, ꝏ̄weyausꝏ̄ kenaumonunk, kah kuttaunog, nah Jehovah kum-Manittꝏ̄m ânumunkqueohpoh quinnuppekauunumuk kah nanakausukongquean kummatwomog.
28.54 Noh nꝏ̄chumwesit kenugke kenaau, kah waushpit, wuskesuk pish matchit nogque en wematut, kah nogque en ummittamwussit ut uppꝏ̄chenaóunut, káh nogque en sequeneanonche wunnaumonuh.
28.55 Newajeh matta unninnumauunk pasukꝏ̄ nawuch ꝏ̄weyaus wunnaumonuh, ne pish meechik, newutche matta teag wutusqunnumauoh quinnupúhkauáonganit, kah nanuhkausukauaonganit uttoh adt kummatwomog nanuhkáusukongquean ut wame kꝏ̄squonttámehtu.
28.56 Noh mittamwoffis nꝏ̄chumwesit kenugke kenaau, kah waashpwut, wanne mo masusshitteauꝏ̄k wusseet ut ohkeit newutche wowushpꝏ̄onk kah nꝏ̄chumwesuonk: wuskesuk pish matchit nogque en wassukut ut uppꝏ̄chenauwoónut, kah nogque en wunnaumonat, kah nogque en wuttaunit,
28.57 Kah nogque en wunneechansit noh sohhog wutch nashauwe wusseetut, kah nogque en wunnáumonat neh pish neechaiche newutche neh pish ummꝏ̄whoh, wutche quenahukkꝏ̄onk wame, kemeu, ut quinnupuhkóadtinneat, kah nanuhkausukkôadtinneat, uttoh pish adt kummatwomog, nanuhkôsukongquean, ut kꝏ̄squontamehtu.
28.58 Matta kuhkinneaséan ussenat, wame yeush naumatuongane kuttꝏ̄ongash, nish wásukuhwhofikish yeuut bꝏ̄kut, wabesuontamunat yeu sohsumoe kah wabesuontamóe wesuonk JEHOVAH kum-MANITTOOM.
28.59 Kah Jéhovah pish monchanatamwahuau kuttinninneaongash, kah wuttinninneaonganꝏ̄ꝏ̄ash kꝏ̄skannemuneog, mogkiyeuash kah sepeneaontamunash, unninneaongash sepeneaóntamunash.
28.60 Kah pish kuppaudtinnumunk nishnoh Egypte mahchináonk, neh quohtamop, kah nish pish kummósogquetunkqunash.
28.61 Kah wonk nishnoh mahchináonk, kah nishnoh enninneaonk, nish matta wasukꝏ̄whosunógish yeuut naumatuongane bꝏ̄kut, nish pish Jehovah kuppaudtinnumunkqunash nô pajeh kuppaguanitteanat.
28.62 Kah pish kussequnnumont ogguhsuog onatuh kesukque anogqsog muttaanꝏ̄og, newutche matta kukkeihketamꝏ̄p ꝏ̄wadtauatonkqussuonk Jehovah kum Manittꝏ̄m.
28.63 Onk pish nnih, neane Jehovah wekontamꝏ̄ónukqueog kꝏ̄nenehukqunnaóut, kah kummuttaanhukqunnaóut, netatuppe Jehovah pish kittin wekontamꝏ̄ónukqunneau, kummatchuwahukqunnaóut, kah kuppagwanukqunnaóut, kah pish kukkadtinnitteamwꝏ̄ wutch ohkeit, uttoh petutteaan ahtauunat.
28.64 Kah Jehovah pish kusseóhuk kenugke wame missinninnutu, wutch uhquae ohkit onk yaen aongkoue, kah na pish kittit wowussumon ongkatogig manittꝏ̄og, neg matta waheóadcheg ken asuh kꝏ̄shunóog, mehtugq kah qussuk.
28.65 Kah yeush ut wutohtimóneash matta pish kummiskomꝏ̄ nanauwiyeuonk, asuh matta pish anwosinninno kusseet, kah Jehovah pish na kittit aninnumungqun, nunnukshae metah, kah sauunnumôe muskesukquash kah mohtanꝏ̄kꝏ̄e keteahogkou.
28.66 Kah pish kutchanantam kukketeaonk, kah pish kenunukkushom nukonáeu kah kesukodaeu, kah matta pish kuppakontamꝏ̄ kuppomantamꝏ̄onk,
28.67 Mohtompog pish kussim, Napehnont wununkꝏ̄hteadt: kah wunnonkꝏ̄ꝏ̄k, pish kussim, Napehnont mohtompanehteadt: newutche kuttahhꝏ̄wae wabesuonk ne wabesean, kah newutche kuskesukque naumꝏ̄onk, ne nauman.
28.68 Kah Jehovah pish kukqushkeáhik en Egypt nashpe kuhtꝏ̄nogquash, ne mayut ne papaume ánunomp, Matta pish wonk kenaumꝏ̄un, kah na pish ut aninnumóadtin kuhhog en kummatwomit, wutche missinóasketompaog, kah misfinóittumwussissog, kah mat howan adtóoou kuhhogkaóash.
29.1 YEush wunnꝏ̄wae kuttꝏ̄wongash, nish Jehovah anꝏ̄nompash Mosesoh, nashpe ayimunat wunnaumonuh Israel, ut ohkit Moab, chaubuk wunnꝏ̄waonk ne nashpe ayimauomp ut Horeb.
29.2 Kah Moses wehkomau wame Israeloh, kah noh wuttinuh, Kenaumwꝏ̄ wame ne anheont Jehovah anaquabeog, ut ohkeit Egypt, Pharoahoh, kah wame wuttinneumoh, kah wame wutohkit,
29.3 Magogish qutchehittuongash, nish kuskesukquash nagish, kukkinneasuongash, kah yeush magogish monchanatamꝏ̄ongash.
29.4 Onch Jehovah asquam kittinnumunkou metah wahteauunat, kah muskesukquash naumunat, kah mehteauogwosh nꝏ̄tamꝏ̄mꝏ̄ut (y)eu pajeh yeu kesukok.
29.5 Kah kussagkompaguninumwꝏ̄, yauunchage kodtumwae, yeuut touohkomukqut, kuthogkꝏ̄unꝏ̄ash matta nano nukkoneainꝏ̄ash ut kuhhogkaóut, kah kummokus matta (n)ukkonniinnꝏ̄ ut kusseetut.
29.6 Matta kummeecheumwꝏ̄ petukqununk, asuh matta kꝏ̄tattamwꝏ̄ wine, asuh onkuppee, onk woh kꝏ̄wahteamwꝏ̄ nen Jehovah kum-Manittꝏ̄mwꝏ̄.
29.7 Kah kuppeyaumwꝏ̄ yeuut ayeuonganit, Si(h)on Heshbone ketassꝏ̄t, kah Og Bashane ketassꝏ̄t, nag kutayeuuhkonittue sohwehtunkqunnónog, kah nuttogkomóunnónog.
29.8 Kah neemunumun wutohkéou, kah nuttinnumauónau Reubenitsog kah Gaditsog, kah pohshe wutchippanꝏ̄ank Manasse, wutche ahtoonk.
29.9 Newajeh pish nanauwehteauóg yeush wunnꝏ̄waongane kuttꝏ̄ongash, kah nish usseog, onk woh kꝏ̄waántamwesemwꝏ̄ wame ne usseóg.
29.10 Kenaau yeu kesukok keneepomwꝏ̄, wame kenaau, ut anaquabit Jehov(a)h kum-Manittꝏ̄mwꝏ̄, kutchippanue kuppuhkukꝏ̄ꝏ̄ash, kut-Eldersumóog, kah kutannosueneumꝏ̄óog, wame Israelle wosketompaog.
29.11 Kuppeissesumꝏ̄óog, kummittamwussuꝏ̄og, kah kuppenuohteum noh anóme kuttuppuksinnꝏ̄onganit. wutch noh tamuhtohhog kꝏ̄tuhqunumash, nô pajeh noh (w)adhuppungquean.
29.12 Onk woh kuppetutteam ꝏ̄nꝏ̄waonk Jehovah kum-Manittꝏ̄m, kah en wutchadchekeyeuaonganit ne Jehovah kum-Manittꝏ̄m ayimunkqueóg yeu kesukok.
29.13 Onk woh yeu kesukok kummenuhkehuk, ꝏ̄missinninneumuneat, onk woh kꝏ̄-Manittꝏ̄min, neane kenꝏ̄nukquean, kah neane chadchekeimont kꝏ̄shikoh, Abrahamoh kah Israeloh kah Jakoboh.
29.14 Kah matta nashpe kenaau nussu webe nutayimun yeu wunnꝏ̄waonk, kah yeu chadchekeyeuwaonk.
29.15 Qut nashpe noh weechekompaumukqueog yeu kesukok ut anaquabit Jehovah kum-Manittꝏ̄mwꝏ̄, kah nashpe noh matta kꝏ̄weetomukꝏ̄un yeu kesukok.
29.16 (Newutche kꝏ̄wahteomwꝏ̄, uttoh áne wutohkeogkup ut ohkit Egypt, kah uttoh án pamukomog ut nashaue wutohtimóneat, nish paumukkomogish.
29.17 Kah kenaumwꝏ̄ wutuhquanittamꝏ̄mꝏ̄oash, kah wunnishkeneunkque wuttinneukontunkanꝏ̄oh, mehtugq kah qussuk, silver kah gold, neh weechiyeumukquehetticheh)
29.18 Ishkont kenugke ut kenaau wosketomp asuh mittamwossis, asuh teashiyeuꝏ̄onk, asuh chippanꝏ̄onk wutappin, noh wuttah quanuppemꝏ̄uk wutch Jehovah kum-Manittꝏ̄munnonut, wunaunche wowussumonat um Manittꝏ̄mꝏ̄oh yeush wutohtimoneash, ishkont kenugke kenaau wutchaubuk ohteau ne nekitteauꝏ̄mꝏ̄uk weeswe kah wormewꝏ̄d.
29.19 Kah nnih nꝏ̄tog yeush chadchekeyeuwae kuttꝏ̄ongash, woh wunnanumau wuhhugkuh ut wuttahhut; nꝏ̄wau, Pish nꝏ̄nohteam, tôkonogque nuppomushon nashpe nuttahhe nuttenantamꝏ̄ongash, kꝏ̄chteauunat kogkeissippamꝏ̄onk en konkuttꝏ̄nunnat,
29.20 Jehovah matta pish ꝏ̄wohquanumoh qut neit ummusqua(n)ittamꝏ̄onk Jehovah, kah ummꝏ̄sitteamꝏ̄onk pish uppukkittohkauoh neh wosketompuh, kah nishnoh mattanittuonk ne wosukkuhwhosik yeuut bꝏ̄kut, pish wutappehtunkqun, kah Jehovah pish jishkham ꝏ̄wesuonk wutch agwe kesukqut.
29.21 Kah Jehovah pish wutchippinoh en matchitut, wutch wame Israele chippanꝏ̄ongánehtu, neaunag wame wunnꝏ̄waongane mattanituongash nish wasukuhwhósikish yeu ut naumatuongane bꝏ̄kut.
29.22 Kah nahohtôeu pometuonk, kenaumonunk neg nahohtôeu kenaau waapecheg, kah pen(u)wot noh wag wutch nôadtit wutohtimóneát, nag pish nꝏ̄waog, naumohettit enninneaongash ne ohkit kah mahchinnaongash nish nashpe Jehovah mahchinna(h)eont.
29.23 Wame ne ohke brimstonuꝏ̄, kah saltanuꝏ̄ chikohteau, matta ohteukontamꝏ̄un asuh mat sonkininnꝏ̄, asuh matta maskeiht tannegeninno, ogqueneunkquot kepuhteaonk Sodom kah Gomorrah, Admah kah Zeboim, nish Jehovah kepuhteache musquantog kah unkquanittog.
29.24 Wame wutohtimoneash pish nꝏ̄waog, Tohwaj Jehovah yeu unnehteunk yeu ohke teagua yeu kûsoppittag yeu mishé musquanittamꝏ̄onk.
29.25 Neit nag pish nꝏ̄waog, newutche ahquontamwog ꝏ̄nꝏ̄waonk Jehovah um-Manittꝏ̄mꝏ̄oh ꝏ̄shꝏ̄oh, ne nashpe togomómp, sohhꝏ̄wunont wutch ohkit Egypt
29.26 Newutche nag moncheig & wowussumaog onkatogih Manittꝏ̄h, kah wunnauwaaìhtauouh; Manittꝏ̄h neh mat wahteahettegeh kah neh matta anumauonkeh.
29.27 Kah ummusquanittamꝏ̄onk Jehovah nashqunau ayeuuhkonittue yeu ohkeit, wunuhkukkomwatinneat nish noh mattannittuonk ne wósukꝏ̄whosik yeuut bꝏ̄kut.
29.28 Kah Jehovah ummattuttuhchabohkohwhoh wutch wutohtuout musquantog, kah unkquontog kah nashpe jishontog, kah wuttinuhkonuh onkatoganit ohkeit, neane yeu kesukok.
29.29 Kemeꝏ̄gish wutchayeumꝏ̄ash Jehovah num-Manittꝏ̄mun, kah pohquaeogish wutchayeumꝏ̄ash nuhhogkanonut, kah en naumonanonut micheme, ussenat wame yeush naumatuongane kuttꝏ̄ongash.
30.1 ONk pish n nih, wame yeush nuhkukkonkquean, wunanittuonk kah matanittꝏ̄onk nish ponamanish anaquabean, nish qushkeahtéauan en kutahhut, ut wame wutohtimoneat uttoh Jehovah kum-Manittꝏ̄m anꝏ̄hkunkquean.
30.2 Kah quinnuppean en Jehovah kum-Manittꝏ̄mut, & kukkeihtaman ꝏ̄wadtauatonkqussuonk, neane wame kutannꝏ̄nꝏ̄onk yeu kesukok ken kah kenáumonunk, ntshpe wame kuttah, kah nashpe wame kukketeahogkou
30.3 Neit Jehovah kum-Manittꝏ̄m pish quinnuppinum kummissinninnoꝏ̄onk kah kukkitteamonteanumuk, kah pish qushkeu, kah kummohmounuk wutch kenugke wame missinninnutu, uttoh an Jehovah kum-Mânittꝏ̄m seohukqueop.
30.4 Howanig kuttaiheog en sohhꝏ̄kauut aongkóúe kesukquehtu, na pish kꝏ̄ch mukkinnukqun Jehovah kum-Manittꝏ̄m, kah ne pish kꝏ̄tinukqun.
30.5 Kah Jehovah kum-Manittꝏ̄m pish kuppasꝏ̄k en ohkeit, ne kꝏ̄shuk ohtauhetteup kah pish ken kutahtauun: kah pish kꝏ̄nenehuk, kah pish kutanue mꝏ̄chekehik onk nag kꝏ̄shik.
30.6 Kah Jehovah kum-Manittꝏ̄m pish qushqussum kuttah, kah wuttah kꝏ̄skannemunneog, womononat Jehovah kum Manittꝏ̄m nashpe mamusse kuttah, kah nashpe mamusse kukketeahogkou, onk woh kuppomantam.
30.7 Kah Jehovah kum-Manittꝏ̄m pish ponamauau wame yeush matanittuongash ut kummatwomut, kah ut neg sekeneunkqueaneg, neg wuskhukqueaneg.
30.8 Kah pish kukqushkem, kah pish kenꝏ̄swehtam ꝏ̄wadtauahtonkqussuonk Jehovah kah pish kutussen wame wutannꝏ̄teamowongash, nish annꝏ̄nonish yeu kesukkok.
30.9 Kah Jehovah kum Manittꝏ̄m pish kummishteunk ut nish noh kenutchegane ánakausuonganit, ut kutóontamukꝏ̄me mechummuonganit, kah ut kenetaseume meechummuonganꝏ̄, kah ut kutohkee mechumuonganit wutch wanegik, newutche Jehovah pish qushken, kꝏ̄wekontamꝏ̄onukqunnat wutch wanegik, neane wekontamꝏ̄onomp kꝏ̄shikoh.
30.10 Kukkeihtamán ꝏ̄wadtauatonkqussuonk Jehovah kum-Manittꝏ̄m, nanawehtinneat wutannꝏ̄teamꝏ̄ongash, kah ukkuhkꝏ̄waongash, nish wasukuhwhosikish ut naumatuongane bꝏ̄k ut, quinnuppean en Jehovah kum-Manittꝏ̄mut, nashpe mamusse kuttah, kah nashpe mamusse kukketeahogkou.
30.11 Newutche yeu annꝏ̄teamꝏ̄onk annꝏ̄nun yeu kesukok, matta kutattahtonteaun, asuh matta nôohtano.
30.12 Matta kesukquehtu ohtano; nꝏ̄wonat howan pish kohkuhqueanishhikqueog ne kesukquehtu, kah nemunumwanshhikqueog kah nꝏ̄tamwahikqueog, onk woh nutussenan, 30.13 Asuh matta ongkoue ketahhannit ahtano, nꝏ̄wonat, howen pish quoshkodteanshikqueog, kah nemunnumwanshikqueog kah nꝏ̄tamwahikqueog onk woh nutussenan.
30.13 
30.14 Qut wuttinnꝏ̄waonk kuppasꝏ̄sukongqun, ut kuttꝏ̄nut kah ut kuttahhut ussenat.
30.15 Náumꝏ̄k, nupponam anaquabean yeu kesukok, pomantamóonk kah wanegik, nuppꝏ̄onk kah machuk.
30.16 Annꝏ̄non yeu kesukok womononat Jehovah kum-Manittꝏ̄m, ônat ummayut, kah nanawehtinneat wutannꝏ̄teamowongash, kah ukkuhkꝏ̄waongash, kah wussittumꝏ̄ongash onk kuppomantam, kah woh kummuttaan, kah Jehovah kum-Manittꝏ̄m woh kꝏ̄nanumuk en ohkeit uttoh petutteaan ohtauunat.
30.17 Qut kuttah qushkemꝏ̄uk, kah matta nꝏ̄tamꝏ̄an, qut amaehenumuk, kah nauwaeitauad(t) onkatogig manittꝏ̄og, kah nag waussumog.
30.18 Kukquogquohtomunumwꝏ̄ yeu kesukok, paguanue pish kuppaguanimwꝏ̄, matta pish kussepe pomantamomwꝏ̄ ut ohkeit, ne quoshkodteaan Jordan, petukontaman ahtauunat.
30.19 Nunnemunum kesukquash kah ohke kutayeuuhkonittue wauwaonukqunnaóont yeu kesukok, pomantamꝏ̄onk kah nuppꝏ̄onk nupponum anaquabean, wunnanittuonk kah matanittuonk, newutche pepenash pomantamóonk, onk woh kuppomantam, ken kah kꝏ̄skannemunneog.
30.20 Womononat Jehovah kum-Manittꝏ̄m nꝏ̄tamunat ꝏ̄wadtauatunkqussuonk, kah mosogqueteauónat, newutche noh kuppomantamóonk, kah kussohkepomantamóonk wutohkinneat ohkeit ne Jehovah chadchekeimomp kꝏ̄shikoh, Abrahamwi, kah Isaaki, kah Jakobi, nag aninnumauonáóont.
31.1 KAh Moses monchu, kah yeush kuttꝏ̄wongash wuttinnonash wame Israeloh.
31.2 Kah nah wuttinuh, Nen nequt pasukꝏ̄e kodtumwóhkom kah neesnechag, yeu kesukok, matta woh wonk nussohhamꝏ̄h, kah nuppetutteoh, kah Jehovah nuttugkup, Matta pish kukqushkodteoh yeu Jordan.
31.3 Jehovah kum Manittꝏ̄m kenegonne qushkodteomuk, noh pish paguodtoh yeush wutohtimoneash wutch anaquabean, kah ken pish nish kutahtauonash: Joshua pish kenegonne qushkodteamuk, neanꝏ̄wop Jehovah,
31.4 Kah Jehovah pish wuttinheuh neanheomp Sihonoh, kah Ogoh, Amoritse ketassꝏ̄tamwog, kah ut wutohtuóut neh paguanumpoh.
31.5 Kah Jehovah pish ummagunuh ut anaquabeog, kah nag pish kuttinheoog neaunag nishnoh annꝏ̄teamꝏ̄onk ne annꝏ̄nog.
31.6 Menuhkesek wuttꝏ̄antamꝏ̄k, ahque wabesek, asuh ahque mishanatamꝏ̄k wutche nag, newutche Jehovah kum-Manittꝏ̄m, noh weechogquean, matta kuppanshadtauwáhukꝏ̄ asuh matta kutohquanumukkꝏ̄.
31.7 Kah Moses wehkomau Joshuahoh, kah wuttinuh, ut wuskesukꝏ̄óut wame Israel, menuhkeish kah wuttꝏ̄antash, newutche pish kꝏ̄weeche petutteom yeug missinninnuog, en ohkeit ne Jehovah chadchekeimop ꝏ̄shꝏ̄oh nah wuttinnumouonat, kah ken pish kꝏ̄tohtauwáheoneau.
31.8 Kah Jehovah noh negonukkongquean: noh pish kꝏ̄wetomuk, matta pish kuppanshadtauwahikꝏ̄h, asuh kutohquanumukꝏ̄h, ahque wabesish asuh chepshash,
31.9 Kah Moses wussukham yeu naumatuonk, kah wuttinnumauon sephausuenuh, wunnaumonuh Levi, neg kóunukeg ꝏ̄nꝏ̄wae Arkum Jehovah, kah wame Israele eldersoh.
31.10 Kah Moses neh wutannꝏ̄nuh nꝏ̄wau, mahche nesausuk tahshe kodtumꝏ̄k, ahquontamóadtue kodtumꝏ̄g wunnetupanatamwe moéhettit, nepeekommukque mishadtuppꝏ̄onganit.
31.11 Wame Israel paahettit nawéhettit ut anaquabit Jehovah kum Manittꝏ̄m, ut ayeuonganit ne pish pepenog, pish kutogketam yeu naumatuonk anaquabhettit wame Israel, ut wehtauogꝏ̄óut.
31.12 Moek kenaau missinninnuog, wosketompaog, kah mittamwussissog kah mukkiog, kah kuppenꝏ̄wohteam noh kuttinnomsquontamehtu, onk woh nag nꝏ̄tamwog, kah woh nehtuhtauog, kah woh qushaog Jehovah kum-Manittꝏ̄mwꝏ̄, kah woh kuhkinneasuog ussenat wame yeush naumatue kuttꝏ̄wongash.
31.13 Kah wunnaumoniinneunk neg matta wahteauogig, woh nꝏ̄tamwog, kah woh nehtuhtoog qushonat Jehovah kum-Manittꝏ̄mwꝏ̄, wame kesukodtash; ne adt keteaog ne ohkeit, uttoh an qushkodteaóg Jordan kutohtinnaóont.
31.14 Kah Jehovah unnau Mosesoh, kusseh kenuppꝏ̄e kesukodtumash paswohtaash, wehkom Joshua, kah neepóꝏ̄k ut mukkinneae komukqut, onk woh nummeechumuhkon, kah Moses kah Joshua auog kah neepooh ut mukkinneakomukqut.
31.15 Kah Jehovah nogqussu ut tabernakleut matokqse pogkomuhquonkanit, kah matohqse pogkomuhquonk waabe neepou tabernaklee squontamut.
31.16 Kah Jehovah unnau Mosesoh, kusseh kꝏ̄weetsumꝏ̄m kꝏ̄shik, kah yeug missinninnuog pish neepóog, kah nanwunꝏ̄dsquaósuog ummanittꝏ̄mꝏ̄uh penuwohteaog ut ohkeit, uttoh aáhettit, noh ukkinukkoshonaóont, kah nag pish nutohquanumukquog, kah pish pohquanumwog nꝏ̄nꝏ̄waonk, ne nashpe togkomog.
31.17 Kah numusquant(a)mꝏ̄onk pish nashquneau ayeuuhkonittue nagoh, ne kesukok, kah nag pish nutaquanumóog, kah nag pish nuttu(n)khumauóog nuskesuk, kah nag pish mahchipwóog, kah monatash mahchukish, & nanakontanumꝏ̄ongash pish ummiskauóuh, kah nag pish nꝏ̄waog ne kesukok, sunnummatta yeush machukish kenamhukꝏ̄unánonash, newutche kum-Manittꝏ̄mun matta kꝏ̄wetomukꝏ̄un.
31.18 Kah nen onkhumꝏ̄e nutonkhum nuskesuk, ne kesukok, wutch wame machukish, nish asehettiche, newutche quìnnuppeog en onkatogig manittꝏ̄h.
31.19 Kah yeuyeu wussukhumunk yeu ketꝏ̄homaonk, kah kuhkꝏ̄tomok wunnaumonuh Israel, ponamok wuttꝏ̄nꝏ̄wóut, onk woh yeu ketꝏ̄homâonk nꝏ̄wauwongan ayeuuhkonittue wunnaumonuh Israel.
31.20 Newutche nag nuppasꝏ̄óog, ut ohkeit ne chadchekeimogup ꝏ̄shꝏ̄oh, ne tomogkok sogkodtunk kah hony, kah nag pish meetsuog, kah pish wamepꝏ̄og, kah pish wunogkꝏ̄og, kah pish quinnuppeog en penowe manittꝏ̄ut, kah nah pish ꝏ̄wowussumôuh, kah pish jishanumwe nummꝏ̄hmꝏ̄sqhukquog, kah pish pohqunnumwog nꝏ̄nꝏ̄waonk.
31.21 Kah pish nnih, monakish machukish, kah nanakontanumꝏ̄ongash na nameheahettit, yeu ketꝏ̄hamáonk pish nampꝏ̄hamꝏ̄mꝏ̄ ut anaquabhettit wutch wauwaen, newutche matta pish wunanatamꝏ̄un wutch wuttꝏ̄nꝏ̄wôut wuskannemuneog, newutche nꝏ̄wahteoh wuttenantamꝏ̄onk, ne asehettit yeu kesukok, asquam papasꝏ̄ogkup ohkeit ne chadchekeimogkup.
31.22 Kah Moses wussukhum yeu ketꝏ̄homáonk ne kesukok, kah ukkuhkꝏ̄tomauon wunnaumonuh Israel.
31.23 Kah ummeechumuhkonau Joshuahoh wunnaumonuh Nun, kah nꝏ̄wau menuhkeish kah wuttꝏ̄antash, newutch ken pish kuppethuun wunnaumonuh Israel en ohkeit noh chadchekeimogkup, kah pish kꝏ̄wetomsh,
31.24 Kah nnih, Moses mahche wussukhꝏ̄k yeush naumatue kuttꝏ̄wongash ut bꝏ̄kut, nó pajeh kesteausik.
31.25 Neit Moses annꝏ̄nau Levitsoh neh kónumunutcheh ꝏ̄nꝏ̄wae Arkum Jehovah, nꝏ̄wau
31.26 Nemunumok yeu naumâtue bꝏ̄k petóꝏ̄k kah ponamꝏ̄k sussippoeu ꝏ̄nꝏ̄wae Arkum Jehovah kum-Manittꝏ̄mwꝏ̄, onk woh na ohteau wutche kꝏ̄wauwaónukqunat,
31.27 Newutche nꝏ̄wahteoh kutayeuuhkonuwáonk, kah kutchetauwussittippuk. kusseh, ash waeeche pomantamꝏ̄munogkup yeu kesukok, kutayeuuhkonomwꝏ̄ Jehovah, kah uttoh wonk nukkukqueu mahche nuppon?
31.28 Moehtaegk wame kutchippanꝏ̄ongane eldersog, kah kutannôsueneumꝏ̄og, onk woh nussinneash yeush kuttꝏ̄wongash ut wehtauogkꝏ̄óut, onk woh nꝏ̄wehquetum kesuksquash kah ohke, ꝏ̄wauwaôunonat nahoh.
31.29 Newutche nꝏ̄wahteoh mahche nuppon, aninnowe pish kutáninnumwꝏ̄, kah pish kuppanneaumwꝏ̄ wutch mayut ne ánunnꝏ̄nunog, kah machuk pish kenuhkukkongkumwꝏ̄, ut ogkomâe kesukodtut newutche pish kummatchesemwꝏ̄ ut wuskesukqut Jehovah, mꝏ̄mꝏ̄sqheónat nashpe kenutcheg anakausuongash.
31.30 Kah Moses kuttꝏ̄ ut wuttauogkꝏ̄óut wame Israelle moeuwehkomunk yeush ketꝏ̄homae kuttꝏ̄ongash, nô pajeh mahtshait.
32.1 KUhkꝏ̄tamꝏ̄k kenaau kesukquok, kah nukketꝏ̄hkam, kah ohke nꝏ̄taj nuttꝏ̄ne nussuongash.
32.2 Nukkuhkꝏ̄tomwehteaonk pish padtippáshin onatuh sokenunk, nukkeketꝏ̄kaonk pish iógkôsishómꝏ̄ onatuh néechippogwut, onatuh nishkenunk ut nꝏ̄chumwe wunnepogqut, kah onatuh pâpâdtinunk ut môskuhkukontu.
32.3 Newutche nummishontꝏ̄wae wahteauwahuwam ꝏ̄wesuonk Jehovah; aninnumok missugkenꝏ̄onk kum-Manittꝏ̄mun.
32.4 Qussukquanuꝏ̄ pannuppetea(u) wutanakausuonk, newutche wame ummáyash wussittumꝏ̄onganûꝏ̄ash: pabuhtanumukqussue GOD, kah matta matcheseonganu, noh wunnomwausseaen, kah sampweusseáen.
32.5 Nag annushéaog wuhhôgkauh. wutchohkésuonganꝏ̄ matta wutcháinoh wunnaumonat, nag woônki kah cheketamꝏ̄e pometuonk.
32.6 Sun yeu kuttin ôadtuhkauóneau Jehovah, woi mattammague kah asꝏ̄ge missinninnuog? sunnummatta noh kꝏ̄tꝏ̄shéin, noh taphukquean? sunnummatta kukkezhuk, kah kummenuhkehikꝏ̄h?
32.7 Mehquontamꝏ̄k negonne kesukodtash, natwontamꝏ̄k pometuongane yaen pometuongane kodtummꝏ̄ut, natꝏ̄tomau kꝏ̄sh, kah noh pish kenahtinukqun, kut-Eldersumog kah nag pish kummìshamunkqunneau.
32.8 Noh anue quanukqueyeuwit, chadchapenuk ahtauongash en wutohtimoneat, noh chadchapinont wunnaumonuh Adam, wunohtauꝏ̄p missinninnuog ukkuhkhonkanꝏ̄ꝏ̄ash, neaunag wutteasꝏ̄ꝏ̄onganꝏ̄ wunnaumonuh Israel,
32.9 Newutche Jehovah wutchippiyeumoh, ummissinninneumoh, Jakoboh ohtauongane ukkuhkhegoh.
32.10 Wunnamheuh ut touohkomukque ohkeit, ut touushinut, ut ꝏ̄hꝏ̄nꝏ̄e ohkeit, ukquinnuppe sagkompagunau, ukkuhkꝏ̄tomauoh, wuttinadchanuh unninnuwiskesukqut,
32.11 Onatuh wompsukꝏ̄k wogkouunuk ꝏ̄wadj, ahtinosuk wuskishseasoh, sepagenau wunnupwhunoh, neh ukkinunóh ut woskeche wunnuppohwhunit.
32.12 Jehovah webe nussu wussagkompanópoh, kah matta penowe manittoh wetomukꝏ̄h.
32.13 Wunnaiyeumwaheuh, ut woskeche kogkussohkoiyeue ohkeit, onk woh meech ohteuhkône meechummuongash, kah wunnꝏ̄nohtinuh hony wutch qussukquanit, kah pummee wutch môhshequssukquanit.
32.14 Cowashine butter, kah flokse sogkodtunk nashpe Lambse wees, kah ramse Bashane nekitcheg, kah nomposhimwe goatsog, nashpe wuttꝏ̄unnisse weese wheatash, kah weenominne wusqueheonk, kꝏ̄tattamup pohkag.
32.15 Qut Jessuran nano wunnogkꝏ̄, kah tittinnogshau, ken nano kꝏ̄wees, kukkuhpogkeet, kenuhkukonk wees: neit noh ohquanumau Goduh neh kezhikupoh, kah mishonantam ꝏ̄wádchanittue qussuk.
32.16 Nah ummꝏ̄mꝏ̄sqheouh mꝏ̄summuonat nashpe penowe manittoog, nashpe unkquanumukquokish ummꝏ̄mꝏ̄sqheouh.
32.17 Nag sephamauaog mattannittꝏ̄h, matta Goduh, manittꝏ̄h neh matta wahheahettegeh wuskehiog, ne kuttumma kezhetcheg, neh matta kꝏ̄shꝏ̄og quoshahettegkuppoh.
32.18 Qussuk noh wunnaumonit kuhhog matta kummequanumôh, kah kꝏ̄wánhuk GOD, noh kahkenahikqueop.
32.19 Kah Jehovah naum, kah wutunkquanume uhquontamun, newutche ummꝏ̄hmꝏ̄sqhukkꝏ̄onk wunnaumonuh kah wuttaunoh.
32.20 Kah nꝏ̄wau nutunkhumauóog nuskesuk nukkchkinneam uttiyeu ꝏ̄wohkukquoeiyeumꝏ̄, newutche nag, ahche chenauausue pometuonk wunnaumoniinneunk neg matta wanamptamꝏ̄onganegig.
32.21 Nag nummꝏ̄mꝏ̄sqhikquog en mꝏ̄fitteamoneat, nashpe ne matta manittꝏ̄unꝏ̄g, nummꝏ̄mꝏ̄sqhikquog en musquantamunat, nashpe tahwunnꝏ̄cheaiyeumꝏ̄ash, kah nen nag nummꝏ̄mꝏ̄sqheóog en mꝏ̄sitteamuneat na(sh)pe yeug matta masinninnuégig, nummꝏ̄mꝏ̄sqheóog en musquantamunat, nashpe asꝏ̄tue wutohtimoin.
32.22 Newutche nꝏ̄tau nashquneau ut nummusquanittamꝏ̄onganit, kah pish chikohtau wutchomuhqut chepiohkomukqut, kah pish mohtutteau ohke, kah ummeechummuonk, kah pish chikohteau wadchuash quenohtag.
32.23 Nunnanomunkquodtauꝏ̄g mamatchuhkish, pish nummohtannáh nukkóunkquodtash ut nagoh.
32.24 Pish chikosuog nashpe kodtuppꝏ̄onk kah pish mahchikkissuog nashpe nꝏ̄tae mohkas, kah nashpe weesogke chohkꝏ̄hꝏ̄wae enninneaonk, kah pish nutannꝏ̄n en wuhhogkaout, puppinashimwe meepitteash, nashpe wetunkquoshkehteumꝏ̄ puppissiyeue askꝏ̄kog.
32.25 Poquadchit, togkodteg pish pagwohteamꝏ̄, kah wutch chambersut, chepshaonk náneeswe wusken kah peenomp, nꝏ̄nuk kah noh wompuhquont.
32.26 Nussip, nag nusseahwhoog en pꝏ̄chekeheganehtu, mehquanumaonganꝏ̄ nutahquttauwahtin wutch kenugke missinninnutu.
32.27 Matta quhtamꝏ̄ous ummusquanittamꝏ̄onganꝏ̄ matwáog, ishkont ayeuhkosꝏ̄wacheg penowe usseog, ishkont nag nꝏ̄waog, nukqunnunkque nunnutcheganun, kah matta Jehovah yeu wame wutussein.
32.28 Newutche nag wutohtimóou matta kenꝏ̄nittuonganinnꝏ̄, kah matta wohwohtamꝏ̄onganneog.
32.29 Woi napehnont, waántamwehettis yeu wohtamohettit, napehnont natwontamwehettit wutogkomaiyeumꝏ̄oash.
32.30 Pasuk wunninnuh woh wussemꝏ̄waheau nequt muttannonganog kussuog, kah neesuog woh wussemowaheaog piogque muttannonganogkussuoh, kuttumma ukqussukquanumꝏ̄ magunit wuhhogkauh, kah Jehovah ukkuppohwhoh.
32.31 Newutche ukqussukquanumꝏ̄ matta netatuppe nukqussukquanumun, nummatwomunnonog wussittumwehettit.
32.32 Newutche ꝏ̄wenomissippagꝏ̄ ne Soddom wenomwussippog, kah wutch Gommorrahhe pissogquodtinnohteuhkonash: ꝏ̄wenomunnóꝏ̄ash weeswee weenominneash ꝏ̄weesogkitcheaiyeumꝏ̄og.
32.33 OOwinꝏ̄mꝏ̄ Dragonse unkquasket, kah aspse unque unkquoshket.
32.34 Sun yeu mo nꝏ̄wadchanumonteanas, sealhausu ut kenugke nunnompakꝏ̄unit.
32.35 Nuhhogkat wutch ayeumꝏ̄ash annꝏ̄toadtuonk, kah onkquatôadtuonk, ne ahquompak wussetoash tꝏ̄nequshik, newutche wutunkqanumoe kesukodtumꝏ̄ paswohteau, kah nish pish nahkuhkonkqhettichish kenupshaumꝏ̄ash.
32.36 Newutche Jehovah pish wussumau ummissinninneumoh, kah pish aiuskoianatam papaume wuttinneumoh, nag menutchegan amaemo, matta howan kuppohwhoun, asuh sequnoun.
32.37 Kah noh pish nꝏ̄wau, uttiyeug ummanittꝏ̄mꝏ̄oh, qussuk ne pabuhtantamwehettit {wutch} wadchanittuonk.
32.38 Noh meechikup wussephausuongane weesumꝏ̄: wadtattagkup ꝏ̄tattamwe sephausuongane wine, neg wáapehéttich, kah aninnumungkꝏ̄k, noh kupputtogquee ayeuongannuꝏ̄utch.
32.39 Yeuyeu naumꝏ̄k, nen nen n noh, kah na matta Manittꝏ̄mꝏ̄ weeche nen nunnushteam; kah nukketeahuwam, nunnꝏ̄chumwehtohꝏ̄wam, kah neetskehuwam, kah matta howan pohquohwussꝏ̄wóou wutch nunnutcheganit.
32.40 Newutche nuttahshinnum nunnutcheg en kesukqut, kah nussin, nummicheme pomantam.
32.41 Kehtattauon wóuhtae nuttogkodteg kah nunnutcheg tohqunuk wussittumóonk, nutannꝏ̄tau ayeuuhkausitcheg, kah nutunkquatau nag sekeneunkqueaneg.
32.42 Nukkogkeissippamwahteoh nukkounkquttash musqueheonk, kah nuttogkodteg pish mohtuppanum weyaus, nashpe ꝏ̄sqheonkanꝏ̄ neg nashitcheg, kah n(e)g mohsinaitcheg, waj kutchissik annꝏ̄tauwaongash matwaog.
32.43 Wekontamóe mishontowagk kenau wutohtimóneunk nashpe ummissinninneumoh, newutche pish annꝏ̄tauwontame ꝏ̄sqheonganꝏ̄ wuttinneumoh, kah pish onkquatauau annꝏ̄tꝏ̄adtuonk ayeuuhkonnukqutcheh, kah pish wunohteatôu wutohk, wutche ummissinninneumoh.
32.44 Kah Moses peyau kah wussinneash wame yeush ketꝏ̄hamaongane kuttꝏ̄ongash, ut wuhtauogkꝏ̄óut missinninnuog, nagum & Joshua wunnaumonuh Nun.
32.45 Kah Moses pakodcheyeu wame yeush kuttꝏ̄wongash, ut wame Israelut.
32.46 Kah wuttinuh, ponok kuttahhꝏ̄og, ut wame kuttꝏ̄wonganit: nish wauwaonógish yeuyeu kesukok, nish pish annꝏ̄nógish kenaumonaóog, kukkinneasinneat ussenat wame yeush naumatue kuttꝏ̄wongash,
32.47 Newutche matta tahnꝏ̄che kuttꝏ̄wonkaninno wutch kenaau, newutch ne kuppomantamꝏ̄onganꝏ̄, kah nashpe yeush kuttꝏ̄wongash, pish kussepe pomantamwꝏ̄ ut ohkeit, ne quoshkodteaog Jordan ohtauunat.
32.48 Kah Jehovah kenꝏ̄nau Mosesoh ne kesukok nꝏ̄wau.
32.49 Kuhkuhquish yeu wadchu Abarim, wadchu Nebo: ne Moabe ohkeit, ne piuhsukohtag Jericho, kah náish Canane ohkeit ne kodunninumaog wunnaumonuh Israel wutche ahtóonk.
32.50 Kah nupsh ut wadchuut ne kohkukquean, kah miaish ut kummissinninneumut neane nuppukup Aaron kemat, ut wadchuut Hor, kah miá(a)p en ummissinneumit,
32.51 Newutche kummatchenehimwꝏ̄ ut kenugke wunnaumonat Israel, ut Meribahe nippekontu, ut Kadesh, ut touohkomukqut Zin, newutche matta kꝏ̄neetupanatamwaheumwꝏ̄ ut noeu wunnaumonat Israel.
32.52 Qut onch pish kenaum ohke ut anaquabean, qut na matta pish kutton ohkeit, ne kodunninnumauog wunnaumonuh Israel.
33.1 KAh yeu wunánatuonk ne nashpe Moses manittꝏ̄womp wunnánumomp wunnaumonuh Israel, ash nanuppókup.
33.2 Kah nꝏ̄wau, Jehovah wꝏ̄m Sinai kah nah wunnepauwehtauoh wutch Seir, wohsum wutch wadchuut Paran, kah weeche peyaumau piogque muttannonganogkussuoh wunneetupanatamunutcheh: wutch wuttinohkôunit nꝏ̄tae naumatuonk wutche nagoh,
33.3 Nux, noh womonont missinninuh, wame ꝏ̄neetupanatamꝏ̄moh, ut kenutcheganit kah nag appuog kusseet ut, nag pish attumunumwog kukkuttóongash.
33.4 Moses nutannꝏ̄nukqun naumatuonk, wutohtoonk Jakobe moeuwehkomunk.
33.5 Kah noh mo ketassꝏ̄t, ut Jeshurum, missinninnue wabuhkuhkꝏ̄itcheg moehettit Israelle chippanꝏ̄og.
33.6 Reuben pomantaj. kah ahque nupitch kah ummissinninneumoh muttaanitch.
33.7 Kah yeu wunnanumaonk Judah, kah nꝏ̄wau, Nꝏ̄tush Jehovah, ꝏ̄wadtauatonkqussuonk Judah, kah en ummissinninneumit pasou wunnutchegash wamatitch: kah ken aninnohsueneush wutch wunnanakontantamhuenumoh.
33.8 Kah papaume Levioh nꝏ̄wau, kuh-Thumim, kah kut-Urim, wadchanonch noh kꝏ̄neetupanatamwáeneum, noh quajheop ut Massah, kuppenuánumop ut Meribae nippekontu.
33.9 Noh papaume anꝏ̄op ꝏ̄shoh kah okasoh, matta toh nuttintuppanumꝏ̄, kah wematoh matta ꝏ̄waheuh, kah wunnaumonuh matta waheóu, newutche nag kukkinneasuog kussuongash, kah nanauwehteauog kꝏ̄nꝏ̄waonk.
33.10 Nag pish kuhkꝏ̄tomauáog Jakoboh kꝏ̄sittumꝏ̄ongash, kah Israeloh kittinnaumatuonk, nag pish ponamwog weetemungquok ut kenánauunit, kah mamusse chikohtae sephausuonk ut kut-Altarumut
33.11 Woi Jehovah wunantash wutohtoonk {menuhkesuonk}, kah womoausue tapeneash wunnutchegane anakausuonk; pannuppetahhash wussékonohtogkꝏ̄ash neg ayeuuhkonittue waabehtauoncheg, kah neg sekeneauoncheg, nag matta wonk woh wuttomohkeinnáout.
33.12 Papaume Benjamin nꝏ̄wau, womononcheh Jehovah pish wuttꝏ̄anatamwe quéneniyeu kishke ayeumoh Jehovah pish wutunkwhôh nehteagu, kah nanashaue ohpequanit pish ayeu.
33.13 Kah papaume Joseph nꝏ̄wau, wunanatamunaj wutohke wutch Jehovah, wutch kesukque waonégugish, wutch neechipog, kah wutch mꝏ̄noi ne agweohtag.
33.14 Kah wutch waonegugish nashpe nekukish nepáuz, kah wutch wáonegugish nashpe neekukish nanepauuhshadt.
33.15 Kah wutch waonegugish wutch nukkonadchuóhtu kah wutch wáonegugish wutch machemohtae wadchuuhkontu.
33.16 Kah wutch ohkée waonegugish, kah wutch mataáneuk kah womoausue tapeneauwaonk, noh ayit asinnekoôssehtu, peyomꝏ̄utch uppuhkukqut Joseph, kah ut kodtantupont noh chopenit wutch wemat ut.
33.17 Wussohsumôonk ogqueneunkquodtich ukkowashinne mohtomegheonche, kah wutaskonoh, onatuh wutaskonoh nequttuun, neh nashpe pish ukkonuhkehtahwhon missinninnuh moeu, weekqshik ohke, kah nag uppiogque muttannonganogkodtꝏ̄moh Eparaim, kah nag ummuttanonganogkodtꝏ̄moh Manasses.
33.18 Kah papaume Zabulonoh nꝏ̄wau, weekontash Zabulon, ut kussohhamunat, kah Issachar ut kekehtu.
33.19 Nag pish wehkomaog missinninnuh en wadchuut, na pish wuttit s[e]phaufineau, wunnomwausseae sephausuongash, newutche nag pish nꝏ̄nwog kehtoh ummonaonk, kah nompakouunash onkwhofikish nagontu.
33.20 Kah papaume Gad nꝏ̄wau, wunnanumau noh mahshe kushkeheont G(a)doh, onatuh wuttꝏ̄anatámwe qunnonou ayeu, kah sokshadtoh muhpit nashpe kodtontupont.
33.21 Kah noh quogquoshwunum negonne nagum newutche na ut, wutchippiyeumut nohayik naumatuonk, wadchanau, kah nashpe peyau ꝏ̄puhkuhkꝏ̄uneat missinninuh, usseup ꝏ̄nomwausseonk Jehovah, kah ꝏ̄sittumꝏ̄ongash nashpe Israel.
33.22 Kah papaume Danoh nꝏ̄wau, Dan sꝏ̄kshasꝏ̄wae qunnonou wuskoshimomesoh, noh pish queeshau wutch Bashan.
33.23 Kah papaume Naphthali, nꝏ̄wau Naphthali tapantam nashpe wómoausue tapeneaumꝏ̄onk, kah numwameechumeu nashpe ꝏ̄nanitteaonk Jehovah, ohtaush kehtoh kah sowaniyeu.
33.24 Kah papaume Aser nꝏ̄wau, wunnanumunaj Aser nashpe wunnaumoniinneuh, womoausue tapeneauunaj nashpe wematoh, kah quogkinitch wusseet pummeeit.
33.25 Missehchuog kah wompuhshog ummoxinish, kah neane kukesukodtumash kummenuhkesuonk.
33.26 Wanne howan ogqunneunkqussu kum-Manittꝏ̄mut woi Jeshurun, naiyeumuk kesukquash kutaninnumunkqunat kah wanegit ut pohkohquehtu.
33.27 Michemapit Manit kutayeuónk, kah agwu micheme uppittenash, kah noh pish sohhꝏ̄kauau kummatwomoh wutch anaquabean kah pish nꝏ̄wau, pagwohteagk.
33.28 Kah Israel pish nussu wutohtu wuttꝏ̄anatamwe queneiyeuonganit, wuttohkekom Jakob, ut weatchiminne, kah wuskewinne ohkit, kah wonk ukkesukum pish neechepagkꝏ̄ꝏ̄.
33.29 Kꝏ̄ni woi Israel, hówan anunkqueog wói missinninnuog? kꝏ̄wadchanitteamwꝏ̄ wutch Jehovah, kutannosueneume ogqunneg, kah wuttogkodteg kꝏ̄nctuonk, kah (k)ummatwomog pish kuppannꝏ̄wae ko(h)konnꝏ̄waonuk, kah ken pish kutahtashkuhkom ukqunuhque ayeuonganóoash.
34.1 KAh Moses kuhkuhqueu wutch Moabe mukoshquttaehtu, en wadchuut Nebo (en k)ohkuhquag Piskah, ne piuhsukohtag Jericho: Kah Jehovah wunnaumwaheuh wame ohke wutche Giliad wehque Dan.
34.2 Kah wame Naphthali, kah wutohkit Ephraim, kah Manasseh, kah wame wutohke Judah en aongkoue kehtahhannit.
34.3 Kah sowaniyeu kah mukoshquttae ꝏ̄nóun(k)kô(a)g Jericho palmeihtugque otan, wehque Zoar.
34.4 Kah Jehovah wuttinuh yeu ohke chadchekeimogkup Abraham, kah Isaak, kah Jakob anꝏ̄waan, en kꝏ̄skannemunit nummagun, kenaumwahunun nashpe kuskesukquash qut matta na kuttin qushkodteuh.
34.5 Kah Moses wuttinneumoh Jehovah na wuttit nuppun, ut wutohkit Moab, neaunag wuttinnꝏ̄waonk Jehovah,
34.6 Kah uposekìnuh ut ꝏ̄nóuhkóiyeuut, ut Moabe ohkit, piuhsuke Beth-Peor, kah wanne howan wahheôou ꝏ̄weenohke yeu pajeh yeu kesukok.
34.7 Kah Moses nequt pasukꝏ̄e kodtumwohkomup, kah neesneechag ne nápuk, wuskesuk matta mo pogkenumómunꝏ̄, wuhhogkáe wutogkesuonk matta mo amaémunꝏ̄.
34.8 Kah wunnaumonuh Israel mauemáog Mosesoh ut Moabe mukoshqutaehtu, shwinchatikquinne, kah maumuttamwae, kah neuantamwe kesukodtash wutch Moses mahtsháash.
34.9 Kah Joshua wunnaumonuh Nun, numwabehtunk nashauanittꝏ̄e waantamóonk, newutche Moses upponamauopuh wunnutchegash, kah wunnaumonuh Israel ukkehkittauouh, kah usseog, Jehovah neanannꝏ̄nont Mosesoh.
34.10 Kah na matta wonk waabein quoshodtumwaenin ut Israelut ánauont Mosesoh, neh Jehovah mamuskesukque waheoncheh,
34.11 Ut wame kukkinneasuongash, kah monchanatamꝏ̄ongash nish Jehovah annꝏ̄nuhmpash ussenat ut ohkit Egypt, en Pharohut, kah wame wuttinneumut, kah wame wutohk,
34.12 Kah ut wame menuhke menutcheganit kah ut wame mishe wabesuonk, Moses nish asechish anaquabhettit wame Israel. 