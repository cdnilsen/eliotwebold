1.1 James wuttinneumoh God, kah LORD Jesus Christ, en nabo neese chippanukeg naswaitcheg, wonkqutteamꝏ̄onk.
1.2 Nematog ogqu[o]antamꝏ̄k ne wame wekontamóonk, penushaog ut mꝏ̄cheke qutchehuwaonganit.
1.3 Yeu wahteauóg, qutchehteauonk kꝏ̄namptamꝏ̄onganꝏ̄, ayimꝏ̄mꝏ̄ mánunnaiyeuonk.
1.4 Qut mánunnaiyeuonk uppannupanakausuonk óhtauitch, onk woh kuppannuppeyeumwꝏ̄, kah kummississimwꝏ̄, wanne teag quenauhikkꝏ̄un.
1.5 Howan kenaau quenauhikquit waantamóonk, wehquetumauonch Goduh, noh nanowe ánumauont wame wosketompuh, kah matta wadtꝏ̄og, kah pish aninnumauon.
1.6 Qut wunnamptamóe wehquetuch, matta chanantamóe, newutche noh chanantog, ogqunneunkqussu kehtahhannontukqut, tꝏ̄annómont waban kah wahwaabeu.
1.7 Newutche noh wosketomp ahque unnantaj, woh teag attumunum wutch Lordut
1.8 Nehneesantog wosketomp, wanne me[n]éhtekompoou ut wame ummayut.
1.9 Peississit ꝏ̄wematin muskauantaj, newutche misheheau.
1.10 Qut weenauwekit, newutche péeheau newutche onatuh moskehtue péshau pish mahtsheau.
1.11 Newutche quenau nepauz nashpe waapit kossopittag, ohpꝏ̄teau mosket, kah ne uppeshau mahtsheau, kah neyanꝏ̄wunnegik mahtsheau, neyane pish wenaueetuen mahtshunt ut ummayut.
1.12 Wunnanumau wosketomp noh chequnehtog qutchhuwaonk, newutche noh qutchehit, pish attumunum chetúhquabée pomantamóonk, ne Lord quoshomoncheh neh womonukqutcheh.
1.13 Howan nꝏ̄wahkitch qutchehit, nukqutchhuk God, newutche God wanne woh qutchehuwôou ne machuk, asuh matta qutcheheóou howae wosketompuh.
1.14 Qut nishnoh wosketomp qutcheheau, ussꝏ̄unukqut nehenwonche ummatchekodtantamꝏ̄onk, kah nupweshanukquit.
1.15 Neit matchekodtant[a]móonk wompequait, neechau matcheseonk, kah matcheseonk pakodchehteómuk, neechómꝏ̄ nuppꝏ̄onk.
1.16 Ahque panneungk neematog womo[n]ogig.
1.17 Nishnoh wunne magꝏ̄onk, kah nishnoh pannuppeeu eninnumôadtuonk, wutchayeumꝏ̄ wohqut, kah nꝏ̄kemꝏ̄ut wutch wequáyeue wutꝏ̄shinneat, noh matta papenowinneungqusseg, asuh matta wutonkaóhtom qushkeonk ahtoóu.
1.18 Wutch nehenwonche wuttenantamꝏ̄onganit wunnaumoniyeu kuhhogkanonash, nashpe wunnamuhkuteyeue wuttinnowáonk: nenawun woh neyaunag ukkakeneumuneash wutauwaásunumoh.
1.19 Newutche womonogig neematog, nishnoh howan kenuppe nꝏ̄taj, cheke keketꝏ̄hkonch kah cheke musquantaj.
1.20 Newutche ummusquantamꝏ̄onk wosketomp, matta ayimꝏ̄munꝏ̄ wussampweusseonk God.
1.21 Newutche amáunumꝏ̄k wame nishkeneungqussuonk, kah pontáeu matcheseonk kah manunne attumunumꝏ̄k wuttinnꝏ̄waonk nish ponamukish, nish w[a]munumꝏ̄mukish ꝏ̄wadchanónat kukketeahogkounꝏ̄uh,
1.22 Qut ussek wuttinnꝏ̄waonk, kah matta webe nꝏ̄tamꝏ̄k, kutassꝏ̄kekomônaóut kuhhogkaóog.
1.23 Newutche howan nꝏ̄tog kuttꝏ̄onk kah matta ussek, ogqunneunkqussu wosketomp naig ne muhhogkáe wuskesuk ut pepenautchitchunkquonkanit.
1.24 Newutche nagum naum, kah monchu, kah teanuk wanántam toh ánussis wosketomp.
1.25 Qut howan unnuhquáit pahke chippe naumatuonganit, kah nagwutteápit, noh matta wannanatamꝏ̄e nꝏ̄tamwaenin, qut usseaénin anakausuonk yeuoh pish wunnánumau ut wutusseonganit.
1.26 Howan kenugke kenaau nahtutteáe peantam, qut matta nanauwehteauꝏ̄g weenan, |qut asꝏ̄kekodtam nehenwonche wuttahyeuoh uppeantamꝏ̄onk tahnꝏ̄cheyeuꝏ̄.
1.27 Pahke peantamóonk kah matta nishkeneunkquodtinnꝏ̄g ut anaquabit God, kah wutꝏ̄shimau, yeu, natauwa[h]ónat mat wadtꝏ̄shꝏ̄gig, kah sekoussquaog, onkapúnnáhettit, kah wadchanont wuhhogkuh matta wutchohkeseinat wu[t]ch mattaohket.
2.1 Neematog, ahtauꝏ̄hteógk, wunnamptamunat ut sohsumóe nul-Lordamun Jesus Christ, weeche ꝏ̄wúttꝏ̄anumónat wosketompaog.
2.2 Newutche petutteadt ut kummóeonganꝏ̄ut golde pe[t]ehennitchábeit wosketomp wunhogkꝏ̄unat, kah petutteadt wonk matcheku wosketomp, mashogkꝏ̄unát.
2.3 Kah noh kutaskauwompamꝏ̄ noh wunhogkaunat, kah kuttinau, Yeu apsh wunne ayeuonganit; kah kuttinnomwꝏ̄ matcheku, Ne neepaush, asuh yeu apsh agwe nutohpanehtuonganit.
2.4 Sunnummatta neit kꝏ̄sumómwꝏ̄ ut kuhhogkaóut, kah kꝏ̄sittumwaenúunneaóut mattanatamꝏ̄ongash?
2.5 Nꝏ̄tiegk womonogig neematog, sunnum matta God pepenauóau matchekuoh yeu ut muttaohket, weenaueekinitcheh ut wunnamptamꝏ̄onganit, kah nompenukeg assꝏ̄tamoonk, ne quoshómont neh womonukqutcheh.
2.6 Onk kutjishonumómwꝏ̄ matcheku, sunnummatta weenaueetuenuog kummukkꝏ̄kinukꝏ̄óog, kah kussꝏ̄wunꝏ̄wóog anaquohtag wussittumoe appuongash?
2.7 Sunnummatta neg blasphemauóog: ne tapenumwe wesuonk ne nashpe wehkomitteaog?
2.8 Pannuppe usseôg assꝏ̄tamóe naumatuonk, neyaunag wussukwhongash, unnꝏ̄womaus keetatteamung neyanꝏ̄womonat kuhhog, kꝏ̄nesumwꝏ̄
2.9 Qut ꝏ̄wuttꝏ̄ánumóg kummatchesemwꝏ̄, kah kuppahtimitteamwꝏ̄ nashpe naumatuonk, neyane matcheseaenuut.
2.10 Newutche howan mámusse nanauéhheont naumatuonguh, qut nequtenéu matcheseit, noh póhquanum wame.
2.11 Newutche noh anꝏ̄wadt, mamúhsekon wonk nꝏ̄wau nushéhteahkon: kah wanne mamussean, qut nushéhteaan, ken pôhquenadt naumatuonk.
2.12 Ne nꝏ̄wagk kah ne ussek, neyane nag pish wásumutcheg nashpe chippeenaumatuonk.
2.13 Newutche noh p?sh mat monaneteae wussumau, noh wame monanitteog, kah monaneteaonk ayeuuhkonittue waeenóhtum wussittumóonk.
2.14 Toh wuttinne wutchaiin, nematog; nꝏ̄wadt howan nꝏ̄namptam, kah matta wunanakaushettit? wunnamptamꝏ̄onk sun woh wadchanuk?
2.15 Oowematin asuh weetompasúin poskisit, kah ásekesukokish meetsuonk quenahikquit.
2.16 Kah kenaau howan unnont wunohteáe amayek, kussopussek, kah wamepꝏ̄k, qut matta kittinnumauóog nish quenawahikkumukish wutche muhhog, tohhen wutcheiyeuonganu.
2.17 Netatupe wunnamptamóonk matta anakausumunꝏ̄k, nuppꝏ̄mꝏ̄, nássiyeumꝏ̄uk.
2.18 Nux wosketomp woh nꝏ̄wau, Kꝏ̄namptam kah nen nꝏ̄tanakausuongan: nahtusseh kꝏ̄namptamóonk wanne anakausuonganunnꝏ̄ut, kah kinahtinush nꝏ̄namptamóonk nashpe nutanakausuongash,
2.19 Kꝏ̄namptam pasukꝏ̄ nont God, kꝏ̄nesem, mattannittꝏ̄og wonk wunnamptamwog, kah nunnukshaog.
2.20 Qut wahteaush wo[i] tahnꝏ̄chée wosketomp, wunnamptamóonk wanne anakausuonganꝏ̄g, nuppꝏ̄mꝏ̄.
2.21 Sunnumatta Abraham kꝏ̄shun sampweogquanumóus wutch anakausuongash, sephausit wunnaumonuh Isaakoh ut Altarut?
2.22 Kenaum uttoh an wunnamptamꝏ̄onk weetanakausutog wutanakausuongash, kah nashpe anakausuongash, wunnamptamꝏ̄onk pannupeteauun.
2.23 Kah wussukwhonk mo pakodche nnihyeup, ne anꝏ̄womꝏ̄ukup, Abraham wunnamptauop Goduh, kah unogketamauun wunnomwausseonganit, kah ussowesu, weetompuh God.
2.24 Neit kenaumwꝏ̄ wosketomp sampweogquanumau nashpe anakausuongash, kah matta webe nashpe wunnamptamóonk.
2.25 Neyane wonk, sunnummatta Rahab nanwunꝏ̄dsquasuáen sampweogquanumau nashpe anakausuongash, attumunont annꝏ̄naénuh, kah audtashont panneonneat?
2.26 Newutche neyane muhhog nashauonganunꝏ̄g nup, neyane wonk wunnamptamꝏ̄onk wanne anakausuonganunꝏ̄g nuppꝏ̄mꝏ̄.
3.1 Neematog, mꝏ̄nahettekitch kussontimomꝏ̄óog, wahteauog, pish nutattumunumumun mishe auwahkompanaonk.
3.2 Newutche ut monatut wame nummatchesemun, howan matta matchesek kuttꝏ̄wonganit, noh pannuposhketomp, kah tapenumꝏ̄mꝏ̄ wonk wunnanaunónat mamusse muhhogkuh.
3.3 Kusseh, nupponumauómun bridleash horsesog wutꝏ̄nꝏ̄wout, onk woh kenꝏ̄swehtunkqunnónog, kah nukquinupinomun mamussu wuhhogkuh.
3.4 Kusseh wonk kuhtꝏ̄nogquash, uttiyeush tokonôgque mogki, kah wunnehpanuhtamunash menuhke waban, qut nashpe quinnuppeog ahche peasik helm, uttoh anantog piahquttumwaenin,
3.5 Netatupe menan peasin pompuhchásuonk, kah waeenótum magugish: kusseh, uttiyeush monakish wutuhqunash nꝏ̄taémes wutchikohsumunash.
3.6 Kah menan nꝏ̄tau, mattaánukish matcheseongash: meenan weetohteau pompohchaiyeuut, ne waj nishkheadt wame mamussu muhhogkuh, kah chikkohsum nunneetue tohtupequánumuk, kah chikohteau wutch chepiohkomukqut.
3.7 Newutche nishnoh wuttinnussin puppinashim, kah psuksesuk, kah askꝏ̄kog kah nish kehtahhannit ontagish nanauteasu, kah mahche nanaúteausup nashpe wosketomp.
3.8 Qut menan máttá woh howan wunnanauwéhteaóun, matta nanánumwe machuk, numwohteau nuppꝏ̄e uhnkquoshkeet.
3.9 Ne nashpe wananumogkut God noh Wutꝏ̄shimau, kah ne nashpe nummatchenómun wosketompaog, neg ayeuutcheg neyanussit God.
3.10 Wutche ne nan muttꝏ̄nut wunnanitteaonk, kah matcheyeuonk wutch sohhamꝏ̄mꝏ̄: neematog, yeush matta woh nanoash.
3.11 Sun tohkekomúut ut mꝏ̄skemꝏ̄ ne nan weekog kah weesogok?
3.12 Neematog sun woh figsuhtug tannegen olivesash, asuh weenomussippogqut figsash? netatuppe wanné tohkekom mꝏ̄skemunꝏ̄ naneeswe séippog kah nunnippog.
3.13 Howan waontog, kah womauwomunausu nashpe wohwohtamóonk kenugke kenaau? nahtitteaj wutanakausuongash, ut wunnepomushaonganit, nashpe mánunne waantamóonk.
3.14 Qut weesogke ishkauanitteóg, kah penuánitteóg ut kuttahhꝏ̄wóut, ahque waeenowagk, kah ahque ayeuuhkóne pannꝏ̄wohtoꝏ̄k wunnamuhkuteyeuꝏ̄uk.
3.15 Yeu waantamꝏ̄onk matta wutch nꝏ̄kemunꝏ̄ waabe, qut ohkee, weyausueenuꝏ̄, mattannittoeyeuꝏ̄.
3.16 Newutche, uttoh adt ishkauanittimuk kah penuánittimuk, na wogkouéonk, kah nishnoh matcheusseonk.
3.17 Qut ne waantamóonk wutche waabe, negonne pohkoi, neit wunohteaonganeuꝏ̄, nanauwussuonganúꝏ̄, kah nukkume nanompassumau, numwohteau monaneteaongash, kah wunne meechumuash, wanne penuánitteómunnꝏ̄, wanne eiantukkiinnꝏ̄.
3.18 Kah ummeechummuonk sampweusseonk, wunohteáe ohteakausuash, nashpe nag ayigeg wunohteaonk.
4.1 Uttoh wômꝏ̄uk ayéuteaongash, kah mekonittuongash kenugke kenaau? sunnum matta ꝏ̄mꝏ̄unóash kummatchekodtantamꝏ̄onganꝏ̄óut, ayeuhteómukish ut kuppompuhcháiyeumꝏ̄wóut.
4.2 Kummatche kodtantamwꝏ̄, kah matta kutahtaómwꝏ̄, kenushteamwꝏ̄ kah kukkodtantámumwꝏ̄ ahtaúunat, kah matta woh kutattamunumꝏ̄mwꝏ̄, kutayeuwehteamwꝏ̄, kah kummekonteamwꝏ̄, qut matta kutahtauómwꝏ̄, newutche matta kꝏ̄wehquetumomwꝏ̄
4.3 Kꝏ̄wehquetumumwꝏ̄, kah matta kutattumunumómwꝏ̄, newutche kuppanne wehquetumumwꝏ̄, onk woh kummahtussimwꝏ̄, ut kummatchekodtantamꝏ̄onganꝏ̄wóut
4.4 Kenaau mamussuáenuog, kah manishquausseaenúog, sun mat kꝏ̄wahteauomwꝏ̄, ꝏ̄weetompoáyeog muttaohke, yeu wutjishontamóonk God? newutche ꝏ̄weetompait muttaohke, wutayeuhkonukquoh God.
4.5 Sun kuttenantamwꝏ̄ wussukwhonk tahnꝏ̄che nꝏ̄wau, Nashauonk noh apehtunkqueog, matchekodtantam jishanittuonk?
4.6 Qut nanomꝏ̄cheke magou kitteamonteanittuonk, newutche nꝏ̄wau, Pittuanumóonk ayeuuhkonau God, qut áninnumauau kitteamonteanittuonk hohhohpanutcheh.
4.7 Newutche agwappehtok God, ayeuhkos mattannit, kah kutamáshóg.
4.8 Pasꝏ̄sukok God, kah kuppasꝏ̄sukunkou pahkeeteauꝏ̄k kenutcheganꝏ̄ash kenaau matcheseaenuog, kah pahketeauꝏ̄k kuttahhꝏ̄óash kenaau nehneesanatamógish.
4.9 Onkapunagk kah neuanatamꝏ̄k kah mauꝏ̄k, kuttahanꝏ̄onk quinnuppemꝏ̄itch en mauonganit, kah kꝏ̄wekontamꝏ̄onk, en tuhkequnnunat.
4.10 Hohpagk anaquabit LORD, kah noh pish kutashinukoꝏ̄.
4.11 Ahque matchenittegk, neematog noh matchenont weematuh, kah wasumont wematuh, matchetam naumatuonk, kah wussittum naumatuonk ken matta kenꝏ̄swehtauóh naumatuonk, qut kꝏ̄sum {naumatuonk}
4.12 Noh pafuk ayeuont naumatuonguh, noh tapenuk wadchanuon kah paguanonat: howan ken wasumadt onkatuk?
4.13 Nehah yeuyeu, kenaau anꝏ̄waógish, Yeu kesukok, asuh saup, pish kutomun en ne otanat, kah nah pish nutapinnean pasuk kodtumꝏ̄, kah nutattoômun, kah nummagumun, kah nutaneuhomonteamun,
4.14 Qut matta kꝏ̄wahteamwꝏ̄ toh pish aunag saup newutche teague kuppomantamóonk? webe nishkenon, ne ogguhse nogquok, kah neit mahtsheau.
4.15 Qut woh kussimwꝏ̄, Unnantog LORD, pish nuppomantamumun, kah pish nutussenan yeu, asuh yeu.
4.16 Qut yeuyeu, kꝏ̄wekontamumwꝏ̄ kꝏ̄waweenoonganꝏ̄ôut, wame ne weekontamóonk matchit.
4.17 Newutche, noh wahteunk wunesénat, kah matta usseit, noh matchesu.
5.1 Ehah, kenaau wenaeekeógish mauꝏ̄k, & mishontꝏ̄ahpuhsek, newutche kutonkap[u]nnáonganꝏ̄ ne pish nohkekunkqueog.
5.2 Kꝏ̄weenaieeteonganꝏ̄ anit, kah kuthogkꝏ̄onganoóash pabohkumáog mahchꝏ̄hquttamunáoash.
5.3 Kukgoldum kah kussilverum ogquonkquan, kah wutogquonkaꝏ̄onganꝏ̄ pish kꝏ̄wauwoónukquneau, kah pish meech keyaus onatuh nꝏ̄tau, kenumunkquodtomwꝏ̄ nompakouunash wutche majish keuskodt[u]sh
5.4 Kusseh wutonkquatunkanꝏ̄ anakausitcheg, neg mahche kepunukeg kutohteakonash, ne asꝏ̄kekodteamóe assaeihtamóg, maumꝏ̄, kah ummauongash nish kepenumhetticheh, petutteamꝏ̄ash wehtauogkut Sabbothae LORD.
5.5 Kuttapeneamoe pomantamumwꝏ̄ ut ohkeit, kah kenanwunꝏ̄dsquaumwꝏ̄ kꝏ̄nogquehteomwꝏ̄ kuttahhꝏ̄óash, onatuh sohkoôadtue kesukodut
5.6 Kꝏ̄sumomwop kah kenushomwop sampweusseaen, kah matta kutayeuohkónukou.
5.7 Newutche manunnaiegk neematog, nô pajeh upeyónat LORD: kusseh, anakausuaenin pahto mishôadtue ummeechummuonk ohke, kah wussepe pahtauun, nô pajeh wutattumunumunat negonneyeuuk kah nahohtôeyeuuk sokanon.
5.8 Kenaau wonk manunneiyek, ménehketeauꝏ̄k kuttahhꝏ̄óash, newutche uppeyaonk LORD, pasꝏ̄cheyeuꝏ̄,
5.9 Ahque neehneehtatteg neematog, ishkont kꝏ̄sumitteamwꝏ̄, kusseh, wussittumwaen neepau anaquohtag squoant.
5.10 Neematog, manittowompaog, neg konꝏ̄nukqueagig ut ꝏ̄wesuonganit LORD, nag neemunꝏ̄k wutch uhshuwáonk chequnehtamunat onkapunáonk, kah manunnissinneat.
5.11 Kusseh, nutogquanumóunnónog waniyimuk neg chequnehtogig, kenꝏ̄tamumwꝏ̄ ummanunnáyeuonk Job, kah kenaumwꝏ̄ ꝏ̄wohkukquoáyeum LORD, LORD mꝏ̄cheke kitteamonteanitteau, kah nꝏ̄hki ummonanitteaonk.
5.12 Qut nahnaunnu wame, neematog, ahque chadchekeyeuagk, matta nashpe kesuk, asuh matta nashpe ohke, asuh ne teague onkátuk chadchekeyeuwaonk: qut kenuxumwꝏ̄, nuxeuꝏ̄utch, kah kummattuhhumwꝏ̄ mattuhhꝏ̄utch, ishkont kuppenushaumwꝏ̄ wussittumꝏ̄onganit.
5.13 Howan kenugke kenaau onkapunadt? peantaj, howan wekontog? ketꝏ̄hhamaongash anꝏ̄hamonch.
5.14 Howan kenugke kenaau mahchinat, wehkumonch moeuwehkomongane Eldersoh, kah nag peantamwansháhettich, sussequnáhettich pummee, ut ꝏ̄wesuonganit LORD.
5.15 Kah wunnamptamóe peantamóonk pish wadchanou mahchinánutcheh, kah LORD pish wutomohkinuh, matcheseongash usseis, pish áhquontamauonaoash.
5.16 Sampwuttegk kummatchenehettuonganꝏ̄ꝏ̄ash, kah peantamwanshittegk, onk woh keneetskehetteamwꝏ̄, ummenuhkanakausue kuss[o]pitteae peantamóonk sampweusseaen, mishompaumukquad.
5.17 Elias agwapehtamup nꝏ̄chumwesuongash neyane kenawun, kah menuhke peantam, wanne woh sokenonꝏ̄ ut ohkeit, kah matta sokenanunnꝏ̄ nishwe kodtumwae, kah nequtta tahsuog nepauzsaog.
5.18 Kah wonk peantam, kah kesukquash sokanont[e]amꝏ̄ash, kah ohke meechummúꝏ̄.
5.19 Neematog, howan kenáau pannꝏ̄wohtam wunnámuhkuteyeuꝏ̄uk, kah howan quinnuppinont.
5.20 Wahteauich, noh quanuppinont matcheseaenúh, wutch woonkiyeuut ummay, pish pohquohwhunau keteahogkôunuh wutch nuppunat, kah pish adtahto mattaánukish matcheseongash.