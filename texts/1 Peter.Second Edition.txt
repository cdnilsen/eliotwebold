1.1 Peter uppostleumoh Jesus Christ, en penuwohteaut, seáiyeuog pannuppe Pontus, Galátia, Cappadocia, Asia kah Bithinia.
1.2 Pepenacheg, neyáunag wunnegonnewahteauonk God Wutꝏ̄shin, nashpe ꝏ̄neetupanatamwáhuwaonk Nashauanit, en nꝏ̄swehtamunat, kah seauhkonat ꝏ̄sqheonk Jesus Christ, kitteamonteanittuonk, kah wunohteaonk mꝏ̄nomꝏ̄utch ut kuhhogkaóut.
1.3 Wunnanumunach ummanittꝏ̄moh, kah ꝏ̄shoh nul Lordumun Jesus Christ, noh neyaunag mónak ummonaneteaonk, wonk kꝏ̄naumomimukqun, en pomantamwae annoósuonk, nashpe wutomohkeonk Jesus Christ wutch nuppunat.
1.4 En matta áanittinꝏ̄g ahtóonk, kah mat nanishkeneunkquodtinnꝏ̄g, kah ne mat mamahtshánꝏ̄g, kꝏ̄wadchanumonteaneau ut kesukqut.
1.5 Nenawun wadchanit teaagish nashpe ummenuhkesuonk God, nashpe wunnamptamóonk, en wadchanittuonganit, nanashwohteau woshwunnumunat, ut maumachish uttꝏ̄cheyeuꝏ̄ut.
1.6 Uttoh adt mishe weekontamog, tokônogque yeuyeu ogguhsese, (quenahikqueóg) keneuánatamuneau nashpe mꝏ̄cheke tahshit qutchhuaongash.
1.7 Onk ukqutchehteónk kꝏ̄namptamꝏ̄onk, ne mꝏ̄hche ánue wunnegik onk ne mahtshae golde qutchehteóonk, tokônogque qutchehteómuk nashpe nꝏ̄teau, woh namehteauun en tabuttantamoonganit, kah quttiánumaonganit, kah sohsumoonganit Jesus Christ nogqussit.
1.8 Noh, matta nauôóg, kꝏ̄womónau, noh adt, tokônogque yeuyeu mat kenauôneau, qut, wanamptauóg, kꝏ̄weekontamumwꝏ̄ nashpe wekontamóonk nꝏ̄neunkquok missohhamunat, kah nomwohtag sohsumóonk.
1.9 Attumunumóg ne wajeh wunnamptamóg, ne wadchanaonk kukketeahogkonnꝏ̄[ó]og,
1.10 Ne papaume wadchanittuonk quoshodtumwaenuog wunnatꝏ̄tomuhkonáuh, kah ummenuhkódtinneahhamunáoh, neg quosháe missohhamwéhetteup papaume kitteamonteanittuonk, ne woh páuhónukqueóg.
1.11 Nag natinneahamwehettit, teague, asuh toh ahquompak, wunnashauanittꝏ̄moh Cnrisl neh apehtunkqhetticheh, nauwuttamꝏ̄mꝏ̄p, negonne wauwámuk wutchequnehtamꝏ̄ongash Christ, kah sohsumꝏ̄onk asukomꝏ̄mꝏ̄ug.
1.12 N Nag wahteauwáhit, matta en wuhhogkaout, qut en kuhogkanóneau nish woshwunnumunkqueógkupash, nish yeuyeu mashamonteaógish, nashpe nag kohkꝏ̄tomunkqueógig wunaunchemꝏ̄kaonk, nashpe wunnetupanatamwe Nashauanit noh anꝏ̄nómukup wutch kesukqut, nish Angelsog kodkukkinneamwehetticheh.
1.13 Newutche puttukquoppunok kuttenantamwe wussekkonohtogkꝏ̄ꝏ̄ash, manunnussek, kah annoontamꝏ̄k adt wohkukquoshik, wutche kitteamonteanittuonk ne paudtanteáog, ꝏ̄woshweénat Jesus Christ.
1.14 Onatuh nꝏ̄swehtamwe mukkiog, ahque ogqueheuk kuhhogkaóog neyaunak negonnae kummatchekodtantamꝏ̄onganꝏ̄, ne asꝏ̄keóg.
1.15 Qut neyane noh wéhkomukqueog wunneetupanatamweyeuꝏ̄, netatupe wunneetupanatamweyeuꝏ̄k, nish noh ut unniyeuonganit.
1.16 Newutche wussukwhosu, wunneetupanatamweyeuꝏ̄k, newutche nꝏ̄neetupanatamweyeu.
1.17 Kah wehkomóg wutꝏ̄shimau, noh matta penuánumunk, wussittum neyaunag nish noh wosketomp wutanakausuonk, mahtshadtauꝏ̄k kutahquompiyeumꝏ̄ yeu adt áneapeóg, ut wabesuonganit
1.18 Newutche kꝏ̄wahteomwꝏ̄, matta kummanouhitteamwꝏ̄ nashpe nish woh ánukish, ne silver kah gold, wutch tahnꝏ̄che kuttinniyeuonganꝏ̄wóut, ne anumonteaogkup wutch kꝏ̄shꝏ̄og.
1.19 Qut nashpe mashóadtik ꝏ̄sqheonk Christ, netatup lambe matta wuskesegk, kah matta chakesegk
1.20 Noh wunnamuhkut negonne kéhtimop asquam quenahtó[si]nꝏ̄g muttaok, qut mamaumachisheuꝏ̄kup aquompiyeuash kꝏ̄woshwetunkꝏ̄.
1.21 Kenaau nashpe nagum kꝏ̄namptauómwꝏ̄ God, noh omohkinont wutch nuppunat, kah sohsumꝏ̄waheont, onk woh kꝏ̄namptamꝏ̄onganꝏ̄, kah kutannaósuonganꝏ̄ut Godut.
1.22 Newutche mahche pahkheog kukketeahogkônꝏ̄woog, nꝏ̄swehtamog wunnamuhkuteyeuꝏ̄uk, nashpe Nashauanit, mat eiantukeie womonónat ꝏ̄wemattinneunk: kussopitáe womonitteg nashpe pahketeahaonk.
1.23 Wonk neekeóg mat wutch ahhanneuk wuskannem, qut wutch mat aannitnꝏ̄g nashpe wuttinnꝏ̄wáonk God, ne pamontamꝏ̄mꝏ̄uk, kah machemohtag.
1.24 Newutche wame weyaus moskehtúꝏ̄, kah wame wussohsumóonk wosketomp onatuh moskehtue peshau, moskeht uhpꝏ̄teau, kah uppeshau amohsheau.
1.25 Qut wuttinnowaonk LORD michemohteau, kah yeu ne wuttinnowáonk, ne nashpe wunaunchemꝏ̄kaonk kohkotomonteaog.
2.1 Newutche, amaunumóg wame ishkauánittuonk, kah wame asꝏ̄kekodteamꝏ̄onk, kah eiantukeiyeuongash, kah sekeneaittuongash, kah wame matcheyeuongash.
2.2 Onatuh mishketuog kodtantamꝏ̄k pahke sogkodtungane wuttinnowáonk, onk woh kenashpekinneau.
2.3 Qutchehtamóg LORD kitteamonteanitteáenuꝏ̄.
2.4 Noh adt ogque peyáóg pomantamwáe qussukquanit, (ne matchenamwéhettit wunnamuhkut wosketompaog, qut uppepénamun God, kah mishô[]dtu[])
2.5 Kenaau wonk onatuh pomantamwáe qussukquanit, kꝏ̄wekikonitteamwꝏ̄ nashauanittꝏ̄ukkomuk, wunnetupanatamwe sephausueneúꝏ̄onk sephausinat nashauanittꝏ̄e sephausuongash, nish tapeneogish God, nashpe Jesus Christ.
2.6 Newutche yeu ohteau ut wussukwhonganit, Kusseh nupponum ut Sion kehche nahshinne qussuk, pepenamuk, mashôadtik, kah noh wunnamptauont matta pish paguanau.
2.7 N[e]wutche noh mishóadtu ut kuhhogkaóut, noh wanamptog, qut ut nag mat nꝏ̄swetamꝏ̄gig, qussuk ne wekitteáenuog máchenamóhettit, ne nan uppuhkukkꝏ̄mꝏ̄ adt náshik,
2.8 Kah togkussittássumóe qussuk, kah wutt[a]m[h]uwáe qussuk en nag togkussittasuk[e]g wuttinnꝏ̄wáonk, mat nꝏ̄swehtamꝏ̄gig, ne adt wonk kehtjmómukup.
2.9 Qut kenaau pepenamwe pometuonk, ketassꝏ̄támoe sephausuenuonk, wunnetupanatamwe wutohtimôin, manꝏ̄hwháe missinninnúog, onk woh kꝏ̄wahteauwahuwomwꝏ̄, waussummaongash noh wehkomukqueóg, wutch pohkenahtu, en ummonchanatamwe wequa?yeumut.
2.10 Kenaau negonáeu, mattá kummissinninnuꝏ̄mwꝏ̄, qut yeuyeu ummissinninneumoh God, matta kutattumunumꝏ̄unáop monaneteaonk, qut yeuyeu kutattumunumuneau monaneteaonk.
2.11 Mꝏ̄cheke womonógeg, kꝏ̄wehquetumauunumwꝏ̄, neyane penꝏ̄wohteaog kah pomushaenuog, amohkomꝏ̄g weyause kodtantamꝏ̄ongash, nish ayeuhkononcheg keteahogkôunoh.
2.12 Kuttinniyeuonganꝏ̄ wunauwóhteagk kenugke gentilsut, onk uttoh adt nag matchenukqueóg, neyane matchesecheg, nashpe kꝏ̄nanakausuonganꝏ̄ꝏ̄ash nish pish naumohetticheh, woh sohsumꝏ̄onáog God, ne kesukok nadtauáhettimuk.
2.13 Agwapehtamꝏ̄k nishnoh wosketompae kuhkꝏ̄wáonk wutche LORD: uttoh unne ketassꝏ̄t, noh negonne missugkenuk.
2.14 Asuh nananuwáenuog neyane nag, neh anꝏ̄noncheh wussamatahwhónat matchesenutcheh, kah waéenómonat neg wanesecheg
2.15 Newutche ne wuttenantamꝏ̄onk God onk nashpe wunneseonk, woh kutchepshadtomwꝏ̄ wutassꝏ̄tuonganꝏ̄ mattammagquasketompaog.
2.16 Onatuh chapuninneumuk, qut ahque auwohteagk kutch[i]ppininnuonganꝏ̄ neyane onkwho[n]kane ishkouanittuonk, qut onatuh wuttinninneumoh God.
2.17 Quttiánumok wame wosketompaog; wómonꝏ̄k ꝏ̄weemattinneunk, qushꝏ̄k God, quttiánumok ketassꝏ̄t.
2.18 Wuttinneumunneunk, agwapehtok kussontimómꝏ̄óog, nashpe wame wabesuonk, matta webe wunneu asuh manunneu, qut wonk chenauáusu.
2.19 Newutche yeu tumuhhꝏ̄womꝏ̄ tabuttantuonk, wosketomp chequnehtog unkquanumóonk, wutch metahhanit nogque en God, wutch tahnꝏ̄che woskhukqueagig.
2.20 Newutche teague sohsumóonk. tattagkomitteáog, wutch kummatcheseonganꝏ̄ash, mánunne chequnehtamóg? qut wunneseóg kah ne waj woskhukqueagweg, neit mánunne chequnéhtamóg, ne wuttapeneamun God.
2.21 Newutche yeu waj weehkomitteaóg newutche Christ wonk chequnehtamwanshikqun, kenukkodtumunkqun ushuwáonk, onk woh kut[a]sukomumwꝏ̄ wutántuongash.
2.22 Noh matta matcheseep, asuh mat matcheyeuonk namehteauun ut wuttꝏ̄nut.
2.23 Noh kehkomit, matta wonk kehkomuau, ne woskheáhettit, mat quogwohtoôou, qut ahtuhshau wuhhog neh sampwe wussittumunutcheh.
2.24 Nagum nehenwonche, nayeuwuttam kummatcheseonganunonash ut nehenwonche wuhhogkat, ut mehtugqut, onk nápꝏ̄og nogque en matcheseonganit, woh kuppomantamumun ut sampweusseonganit nashpe tattagkommaongash keneeskehitteamwꝏ̄.
2.25 Newutche netatuppe kenaau wánhitcheg sheepsog, qut yeuyeu kukqushkemwꝏ̄ en na[n]ánont sheepsoh, nanauwompomont kukketeahogkôunꝏ̄uh.
3.1 Netatuppe kenáau wonk ummittumwussinneunk, agwappehtok nehenwonche kasukꝏ̄óog onk howan matta nꝏ̄swehtamꝏ̄g wuttinnowaonk, nag woh wonk matta ahtauohetteg wuttinnowáonk, ꝏ̄chinináog nashpe wuttinniyeuonganꝏ̄ ummittamwussinneunk.
3.2 Namohettit kukkóhkonantamóe unniyeuonganꝏ̄, nashpe wabesuonk.
3.3 Neg ꝏ̄nꝏ̄whosuonganꝏ̄, ahque ne woskeche wunnꝏ̄whosuonk, wunnehteauunat meesunk ogqunnumónat gold, ogqunneat hogkꝏ̄.
3.4 Qut wunnꝏ̄whositch wuttinnomunneuinuh wuttah, nashpe ne matta aanittinꝏ̄g, manuuiye, kah wunohteae nashauonk, ne anaquabit God adt mishóadtik.
3.5 Newutche yeu neyane nôadtit, wunnetupanatamwe mittamwossissog, neg wonk pabuhtanumoncheg Goduh, wunnꝏ̄whosuog, agwapehtauahettit nehenwonche wessukoouh
3.6 Neyane Sarah nꝏ̄swehtauop Abrahamoh, áhunont [n]ussontimom, kenaau wuttaunoh nesohke wunneseóg, kah matta wabeseóg asuh chepshauꝏ̄óg.
3.7 Netatuppe kenaau wessukiinneunk nag weetomꝏ̄k neyaunag wohwohtamóonk, quttiánumꝏ̄k ummittamwussin, neyane ánue nꝏ̄chumwi wishq, kah neyane neeswe nompanukeg kitteamonteanittue pomantamóonk, kuppeantamꝏ̄onganꝏ̄oash matta woh wuttamehteauꝏ̄unat.
3.8 Maumachish wame pasukqunanátamꝏ̄k, kitteamonteanittegk, weemattuwomonittegk, nohtonteánittegk, womonittegk,
3.9 Ahque aunkquatoadtegk wutch machuk machuk, asuh wutch kekontuonk kekontuonk, qut panne, wunnanittuonk, wahteauóg na kuttit wehkomitteaneau, woh kutahtauunaóut wunnanittuonk.
3.10 Newutche noh womontog uppomantamóonk, kah kod nag wunne kesukodtash, nanauwehteauitch weenan wutch matchitut, kah wussissittꝏ̄n[a]sh, matta asꝏ̄kekomwe nꝏ̄womunꝏ̄ut.
3.11 Chippehtaj machuk, kah wunneseitch, natinnehaj wunohteaonk kah ásuhkaj.
3.12 Newutche wuskesukquash LORD nanawompamau sampwesénutcheh, kah wuttauogash wohshwemóash ut nag peantamꝏ̄onganóout: qut wuskesuk LORD nuhkuhkauau neh matchesenutcheh.
3.13 Kah howan noh woh woskhikque•g, kenaau asuhkomóg ne wanegik?
3.14 Qut chequnehtamóg wutche wunnnomwausseonk, kꝏ̄niimwꝏ̄, kah ahque wabesuontamꝏ̄k ne woh wabesuwahikqueog, asuh ahque wuttamanatamꝏ̄k.
3.15 Qut wunneetupanumꝏ̄k LORD God ut kuttahhꝏ̄óut, kah nagwutteae quoshapek kenampꝏ̄hamauonaóut nishnoh wosketomp, natꝏ̄tamunkqueóg toh ánomaagk ne annoósuonk ne apehtunkꝏ̄óg nashpe manunnissuonk kah quttiánummuáonk.
3.16 Wunne metahhanittꝏ̄megk, onk mamatchenukqueóg onatuh matcheseóg, nag woh akodchuog pannꝏ̄wae usspunanukqueógig kꝏ̄niyeuonganꝏ̄ ut Christut.
3.17 Newutche ne an wunneguk unnantog God, kutchequnehtamunaóut wutch wanegig, onk wutch ne machuk.
3.18 Newutche Christ wonk pasukqut chéqunehtamup wutch matcheseongash, sampweusseaen wutch panneusseaen, onk woh kuppasꝏ̄qunnanonut Godut nushonat ut weyausut, qut pomantamwaheau nashpe nashauanit.
3.19 Ne nashpe wonk monchup kah kuhkꝏ̄tomwehteop kuppishagkinae nashauonganog.
3.20 Neg mꝏ̄mansh mat nꝏ̄swehtamꝏ̄gig, pasukqut sepechequnehtog God, pahtussu ut ukkesukodtumash Noah, kah quagwashwehtamuk Ark ne adt ogguhsꝏ̄wog nag shwosuk tahshuog keteahogkóunog wadchanóog wutch nuppeit.
3.21 Ne agquneunkquok kukkinneasuonk kutchessumóonk, wonk yeuyeu kꝏ̄wadchanukqunan (matta amaunumꝏ̄unat weyausue nishkeneunkqussuonk, qut wunnampꝏ̄hamóonk wunne metahhanit nogque en Godut) nashpe wutamohkeónk Jesus Christ.
3.22 Noh áont kesukqut, kah appu wuttinohkôunit God, angelsoh, kah nananuongash, kah menuhkesuongash agwappehtamwahit.
4.1 Newutche neit neyane Christ awakompananshikquéog ut weyausut, kesauwámunók wonk kuhhogkaóog, nashpe nenan unnanatamꝏ̄onk, newutche noh wadtamehpunadt ut weyausut, ahqueteau matchesenat.
4.2 Onk matta woh pomantamôunat, ne paómꝏ̄ug uppomantamꝏ̄onganit ut weyausut en ummatchekodtantamꝏ̄nganꝏ̄óut wosketompaog, qut en wuttenantamꝏ̄onganit God.
4.3 Newutche, ahquompi ne mahche pomantamog, wómach nutussenanónut wuttenantamꝏ̄onganꝏ̄ gentilsog, pámusháog nanwunꝏ̄dsquaonganit, matchekodtanamꝏ̄onganehtu, wussaumsippámwinneat wine poánatamꝏ̄onganit, mishadtuppꝏ̄ongash, kah ôhquanumwe nunneukontunkane peantamóonk.
4.4 Nish adt uppeneuwontamunneau, matta nag kꝏ̄weechepahtomónáout nenan wussaume pôanátamꝏ̄onk, matchenukqueóg.
4.5 Nag pish wunnompagunumauaog nah teanuk wasittumunutche pomantamunutche kah napunutche.
4.6 Newutch, yeu waj wunaunchemꝏ̄kaonk kuhkꝏ̄tomauut nag wonk napukeg, onk woh wussumóog, néyánussehettit wosketompaog ut weyausut, qut woh pomantamwog, neyánussit God ut nashauanittꝏ̄ut.
4.7 Qut wohkukquoshinit wame paswohteau, newutche mánunniegk, keh askuhwheteagk ut peantamunat.
4.8 Kah ánue onk wame kussopitteáe womonittegk, newutche womonittuonk pish nuhkuhkom mataánukish matcheseongash.
4.9 Ahque nehnehteáe auwohteagk kꝏ̄ne nánawunnumôadtinneaout keekꝏ̄woash.
4.10 Neyane attumunuk magꝏ̄onk nishnoh wosketomp, ne nan unántegk, neyane wunne nánauwunukeg mꝏ̄cheke tahshit ukkitteamonteanitteaonk God.
4.11 Howan ketꝏ̄hkont, ketꝏ̄hkáj neyane wuttinnꝏ̄wáonk God, howan nánawunnuwadt usseitch neyaunag tapenumwaheonche nashpe ummagkꝏ̄onk God, onk woh God sohsumꝏ̄ôneau nishnohut nashpe Jesus Christ noh tabuttantamauunaj, kah nanawunnuaj micheme kah micheme Amen.
4.12 Womonogig ahque penꝏ̄ontamꝏ̄k papaume nꝏ̄táe qutchehettuonk ne quajhetteóg, onatuh penowe teaguas nohkokkunkqueog.
4.13 Qut wekontamꝏ̄k, newutche kꝏ̄weeche nanwuttinnumumwꝏ̄ wutonkapunaongash Christ, onk wussohsumoonk woshwemꝏ̄uk, kenaau wonk woh kꝏ̄weekontamumwꝏ̄, nashpe mishe wekontamoonk.
4.14 Kehkomitteaog wutch ꝏ̄wesuonk Curist kꝏ̄niimwꝏ̄, newutche sohsumóe wunnashauanittꝏ̄moh God kutapehtunkou, wutchippiyeum noh wutch m[a]matcheunnon, qut ut kutchippiyeumꝏ̄óut noh sohsumꝏ̄óneau.
4.15 Qut ahque howan kenaau chequnehtaj neyane nushehteaen, asuh neyane kommꝏ̄towaen, asuh neyane matcheseáen, asuh neyane weogkehteunkig onkatogig wuttinniyeuonganꝏ̄oash.
4.16 Qut howan onkquanumwit neyane Christianut, ahque akodchitch; qut sohsumꝏ̄ónonch Goduh yeu wutche.
4.17 Newutche ne aquompak peyaumꝏ̄ wussittumóonk mos ut kutchissin weekit God, kah negonne kutchisik ut kuhhogkanonut, uttiyeu pish ꝏ̄wohkukquoiyeumꝏ̄ nag matta noswetamꝏ̄gig ꝏ̄naunchemꝏ̄kaonk God?
4.18 Kah sampweusseaenúog auwohkonche wadchanit, uttoh pish wuttit nogqussin mat manittꝏ̄en, kah mstcheseaen.
4.19 Newutche nag onkquanumwutcheg, neyaunag wuttenantamꝏ̄onk God, nag ahtuhsꝏ̄wahettich nanawéheónat ukketeahogkôunóuh ut wunneseonganit, onatuh woh ahtuhshit paubuhtanumwe kesteauwaenin.
5.1 Eldersog neg kenugke kenaau, nag nꝏ̄wehquetumauôog, nen wonk nut-eldereu, kah wauwaen ut wutchequnehtamꝏ̄ongash Christ, kah wonk nuhweeche wuttinuk sohsumóonk ne pish woshwunumuk.
5.2 Assamꝏ̄k ufflokumuh God, ne kenugke kenaau, attumunumꝏ̄k nanauwunumunat, matta chekeeu, qut wekontamwe, matta wutch nishkeneunkgque anuhumóadtuonk, qut quoshoe unnantamwe.
5.3 Matta neyane kehtassꝏ̄tamóunneat wutahtoonk God, qut uhsheuk floksog.
5.4 Kah kehche nanánont shepsoh nogqussit pish kutattumunumumwꝏ̄ sohsumóe chetuhquab, ne matta mamahtsha[n]ꝏ̄g.
5.5 Netatupe kenaau papeississeogish agwapetok kehcheeiog nux, kenaau wame agwape[h]tóadtegk, kah hoghꝏ̄k hohpaonk, newutche God ayeuuhkonau pittuanumóuh kah aninnumauau kitteamonteanittuonk ohhohpanutcheh.
5.6 Newutche hohpaheuk kuhhogkaóog, ut agwe mohsag wunnutcheganit God, onk woh kummishhikqunnaóut wunne uttꝏ̄cheyeuꝏ̄ut.
5.7 Ponamok nnoh wame kenanawontamꝏ̄onganꝏ̄ newutche kenanauwanumukkou.
5.8 Manunniegk, askuhwheteagk, newutche kummatwomꝏ̄ mattannit, onatuh mishontꝏ̄wae qunnonou, papomwushau natinneahwhau neh woh sꝏ̄k[s]hanoncheh.
5.9 Noh ayeuhkónok mánehtekompiyeog ut wunnamptamꝏ̄onganit, wahteauog nish nan onkquomommuongash kesteauunash ut kemattꝏ̄óut, neg apitcheg muttaohkut,
5.10 Qut God wame monaneteadt, noh wehkomukqueog en micheme wussohsumꝏ̄onganit nashpe Christ Jesus, mahche ogguhsese chequnehtamóg noh pahkhikꝏ̄k, menéhtikompáhikꝏ̄k, menuhkhikꝏ̄k, menuhkappehikꝏ̄k.
5.11 Noh sohsumꝏ̄ónaj kah nanawunnuaj micheme kah micheme. Amen.
5.12 Nashpe Silvanus pabuhtanumwe keemattou (neyanantam) ogguhse nꝏ̄sukuhhum: kꝏ̄wehquetumauunnaóut kah kꝏ̄wauwaunnunnaóut, yeu wunnamuhkut ukkitteamonteanitteaonk God, ne nepaiéyog.
5.13 Moeuwehkomonk ut Babylon kꝏ̄weeche pepenonteaneau, kꝏ̄wonkomukou, kah Markus nunnaumon.
5.14 Woonkquttegk nashpe womonittue chipwussittippukanápwuttuonk; wunnohteaonk apehtunkꝏ̄k w[a]me neg apitcheg ut Christ Jesus ut Amen.