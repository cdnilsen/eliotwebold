1.1 Paul kah Sylvanus, kah Tymotheus, en Thessaloniae moeuwehkomonganit, ne en Godut Wutꝏ̄shimau, kah en Lord Jesus Christ, kitteamonteanitteaonk apehtunkꝏ̄k, kah wunohteaonk wutch God Kꝏ̄shinnônut, kah Lord Jesus Christ.
1.2 Nagwutteae nuttabuttantamauômun God wutche kenaau wame, kꝏ̄weadtimunnunnanónut peantamágish,
1.3 Matta ahqueteauôog nummehquontamunnanonut kꝏ̄namptamwe anakausuonganꝏ̄, kꝏ̄womoausue anakausuonganꝏ̄, kah manunnissue annoausuonk ut nul-Lordumunnonut Jesus Christ, ut anaqaabit God, kah Nꝏ̄shun.
1.4 Wahteauog nemattinnónog womonitteaógish, kuppepenunkqunau God.
1.5 Newutche nꝏ̄naunchemꝏ̄kaonganun kuppeyaánukqunneau matta webe ut kuttꝏ̄wonganit, qut wonk menuhkesuonganit, kah ut wunnetupanatamwe Nashauanitꝏ̄ut, kah ut mishe pahkontamꝏ̄wonganit. neyane wahteauóg uttoh áne wosketompayeog ut kenugke kenaau, wutche kenaau.
1.6 Kah kutasukkiyeuenuꝏ̄mwꝏ̄, & Lordut, mahche attumunumóg wuttinnꝏ̄waonk nashpe mꝏ̄cheke wutamehpunáonk, nashpe wunnetupanatamwe Nashauanitoe wekontamóonk.
1.7 Nemehkuh, kutusheómwꝏ̄ wame neg wanamptogig ut Macedonia kah Achaia.
1.8 Newutche wuttinnꝏ̄waonk Lord mishontꝏ̄wau wutch kuhhogkaóut, matta webe ut Macedonia kah Achaia, qut wonk nish noh ut ayeuonganit, kꝏ̄namptamꝏ̄onganꝏ̄ nogque en Godut seaémꝏ̄, newaj matta woh toh éyog.
1.9 Newutche nag nagumꝏ̄ nunnahtinnukqunnónog, uttoh ane petutteaog ut kuhhogkáout, kah uttoh áne quinnuppeog en Godut wutch nunneukontunkanehtu, wáussumónat pomantamwae kah wunnamuhkuteyeue God.
1.10 Kah pahheónat wunnaumonuh wutch kesukqut, neh omohkinompoh wutch nuppunat, Jesus noh pohquohwhunnukqueog wutch musquantamꝏ̄onk ne paómꝏ̄ug.
2.1 Newutche kenaau nehenwonche kꝏ̄wahteomwꝏ̄, kuppetutteaonꝏ̄onganun, ne matta tahnꝏ̄cheyeuunnꝏ̄.
2.2 Qut mahche chequnehtamog negonae, kah nutakodche nehetteamun, ne wahteauog, ut Philippi, nashpe num-Manittꝏ̄mun matta nukqusse keketꝏ̄hkomun ꝏ̄naunchemꝏ̄kaonk God nashpe mishe penuanittuonk.
2.3 Newutche nꝏ̄wehquetummꝏ̄onganun, mat asꝏ̄kodteamoyeuꝏ̄p asuh nishkeneungquodtinꝏ̄p, asuh pohchꝏ̄hteayeyeuunꝏ̄p.
2.4 Qut neyane tapeneamunkqueog God nuppaubuhtanumukqunnanônut wunaunchemꝏ̄kaonk, ne nuttiné yinnean, mat wussikketeahéoneat wosketompaog, qut God, noh quajteunk nuttahhunnonash.
2.5 Newutche matta toh uttꝏ̄che nutauwohteómun asuh wunnonkꝏ̄waongash, neyane wahteauóg, asuh onkwhôsue iahchewontamóonk, God wauwaénin.
2.6 Asuh matta nunnatinneáhomꝏ̄mun sohsumꝏ̄onk wutch wosketompaut, asuh wutche kenaau, asuh wutche onkatogig, woh weasséhhenog neyane Uppostlesumoh Christ.
2.7 Qut nummanunnissimun kenugke kenaau, neyane nꝏ̄chachuus sohkommꝏ̄unont wunnechansoh
2.8 Netatupe menuhke kodtanumunóg, nꝏ̄wekontamumun kittinnummaununnanonut matta webe wunaunchemꝏ̄kaonk God, qut wonk nehenwonche nukketeahogkounnónog, newutche kummꝏ̄cheke womoausumun.
2.9 Newutche kummehquontamumwꝏ̄ neematog nutanakausuonganun, kah nummenuhkinnitteaonganun: newutche nutanakausimun kesukodáe kah nukkonae, matta woh kutôadtehteahéonan howan, ne kukkuhkꝏ̄tomauun£mun wunaunchemꝏ̄kaonk God.
2.10 Kenauu wauwaénuog kah God, uttoh an wunnetupanatamwáe kah sampweusseáe, kah matta aunchemꝏ̄ónitteáe, anniyeog kenugke kenaau wanamptamógish.
2.11 Neyanꝏ̄wahteauóg uttoh ane wehquetumauogkut, kah tapheogkut, kah mechumuhkonogkut nishnoh pasuk kenaau (neyane wutꝏ̄shimau wunnechanoh).
2.12 Kuttapeneungque pomushonaóut Godut, noh wehkomukqueog en wuttahsꝏ̄tamꝏ̄onganit kah wussohsumꝏ̄onganit,
2.13 Newutche yeu matta ahque wonk tabuttantamauꝏ̄ogkut God, newutche attumunumog wuttinnꝏ̄waonk God, ne nꝏ̄tamiéog, kutattumunumuneau matta neyane wuttinꝏ̄waonk wosketomp, qut neyane wunnamuhkuteyeuꝏ̄k, wuttinnꝏ̄waonk God, ne mashanakausumꝏ̄uk wonk ut kenaau wanamptamógish.
2.14 Newutche kenaau nematog kutasukomumwꝏ̄ ummoeuwehkomongash; God neg apitcheg Judea, neg ut Jesus Christut, newutche kenaau wonk kutchequnéhtamumwꝏ̄, neyaneꝏ̄gish wutch ketatteamunganog neyane nag wutch Jewsog.
2.15 Nag nushaog naneeswe Lord Jesus, kah nehenwonche ummanittꝏ̄wompomꝏ̄oh, kah nꝏ̄swuttôhukqunnónog: kah nag matta wussikketeaheouꝏ̄og Goduh, kah panneusseog wame wosketompahtu.
2.16 Nukquittinukqunnónog kenꝏ̄nonat Gentilsog, onk woh wadchanonnaóut, numwohtinat ummatcheseongash nagwutteaeu, newutche musquanittuonk nuhkuhkuugquog pannuppu.
2.17 Qut nenawun nematinnonog, amanitteaog wutche kenaau ogguhsese, woskeche matta metahhut, nano nummꝏ̄cheke menehkinitteamun naumunat kuskesuk, nashpe numishe kodtantamoonk.
2.18 Newajeh kodpeyaônunog nen Paule, pasukqut kah wonk, qut mattannit nꝏ̄tamehikqun.
2.19 Newutche teaguas nutannoussuonganun, asuh nꝏ̄wekontam(ꝏ̄)onganun, asuh waenomae nutchetuhquabein? sunnummatta kenaau ut anaquabit nul Lordumun Jesus Christ peyont?
2.20 Newutche kenaau nussohsummꝏ̄onganun, kah nꝏ̄wekontamꝏ̄onganun.
3.1 Newutche ahque kehchithaog, nuttenantamumun wunnegen nunnukanitteanat ut Athens nehtauwe
3.2 Kah nutannꝏ̄nomp Timotheus nemattin, kah wunnohtompeantogꝏ̄moh God, neetanakausuen£in ut ꝏ̄naunchemꝏ̄kaonganit Christ, kummenuhkehikqunnaout, kah kuttaphikqunnaout papaume kꝏ̄namptamꝏ̄onganꝏ̄ont.
3.3 Matta woh howan wutontapéinat nashpe yeush onkapunnaong(a)sh: newutche kꝏ̄wahteauunneau, ne nuttit kehtimitteanan.
3.4 Newutche wunnamuhkut wetomunog, negonaeu kuttinnunnanonup, pish nutchequnehtamumun wuttammehpunaongash, neyanágkup kah kꝏ̄wahteauunneau.
3.5 Newutche yeu, ahque kehchithaon, nutannꝏ̄teamup wahteauunat kꝏ̄namptamꝏ̄onganꝏ̄, ishkont toh hen qutchhuaénin kukqutchhikkumwꝏ̄, & nutanakausuwonganun woh tahnꝏ̄cheyeuꝏ̄.
3.6 Qut yeuyeu Timotheus wag kuhhogkaout, en nuhhogkanonut, kah anaunchemꝏ̄kongqueog kꝏ̄namptamꝏ̄onganꝏ̄, kah kꝏ̄womoausuonganꝏ̄, kah kꝏ̄ne mehquanumꝏ̄onganun nagwutteaeu, mahshe kodtantamóg kenainneananonut, neyane nenawun wonk kenáunnunnanónut.
3.7 Newutche nematog, nuttaphetteamun papaume kenaau, ut wame nuttunkapunnaonganunnónut, & nukquequenauanumꝏ̄onganunnónut nashpe kꝏ̄namptamꝏ̄onganꝏ̄.
3.8 Newutche yeuyeu nuppomantamumun, menuhtekompauweóg ut Lordut.
3.9 Newutche teague tabuttantamóonk woh wonk anumauogkut God wutche kenaau, newutche wame wekontamóonk ne wekontamog newutche kenaau anaquabit num-Manittꝏ̄mun.
3.10 Nukonáeu kah kesukodaeu nummishe peantamumun, woh nunnaumumun kuskesukꝏ̄, kah woh nuppannupehteomun ne quenauwehikꝏ̄mꝏ̄uk kꝏ̄namptamꝏ̄onganꝏ̄wóut.
3.11 Qut nagum God kah nꝏ̄shun kah nul-Lordumun Jesus Christ, monchanukqutteuh en kuhhogkaóut.
3.12 Kah Lord nano mishéhhikꝏ̄k kah muttaanhikꝏ̄k en womonittinneat, káh wame wosketompaog, neyanhenog kenaau.
3.13 Onk woh menehketeau kuttahhꝏ̄w•ash monteag kꝏ̄chumitteaunnaout ut wunnetupanatammꝏ̄onganit anaquabit God nꝏ̄shun, ut uppeyonat Lord Jesus Christ weeche wame ꝏ̄netupanatamꝏ̄moh.
4.1 Nano neit nematog kꝏ̄wehquetumaunumwꝏ̄, kah kenanompassumunumwꝏ̄ nashpe Lord Jesus, neyane attumunumiéog ne woh paumushaog, kah woh kꝏ̄sekitteaheamwꝏ̄ God, ne woh netatupe nano kummishhitteamwꝏ̄.
4.2 Newutche kꝏ̄wahteomwꝏ̄ chague annꝏ̄htaemowongash anumauwunogkupash nashpe Lord Jesus.
4.3 Newutche yeu wuttenantamꝏ̄onk God, kꝏ̄neetupanatamwahetteaonganꝏ̄, onk woh kukqueihtamumwꝏ̄ nanwunnꝏ̄dsquauwonk.
4.4 Nishnoh pasuk woh ꝏ̄wahteauun wutahtauunat ꝏ̄wisq ut pahketeahahuwaonganit kah quttianittuonganit.
4.5 Mrtta nanwunnꝏ̄dsquae ahchewontamꝏ̄onganit, neyane Gentilsog neg matta waheunkig Goduh
4.6 Howan ánuwununkitch, & asꝏ̄kekomunkitch weematoh matta woh toh ut teaguas, newutche Lord wut(a)nnꝏ̄tauoh wame ne anniinitche, neyane nenawun, mahche unnunnóg kah nꝏ̄wauwónanónut.
4.7 Newutche God matta nuttinne wehkomukꝏ̄un nishkeneunkqussuonganit, qut wunnetupanatamweyeuꝏ̄ut.
4.8 Newutche noh jishanumont, matta jishánumauꝏ̄ wosketompuh, qut Goduh, noh wonk ánumunkqueog wunnetupanatamwe wunnashauanittꝏ̄moh.
4.9 Qut papaume ꝏ̄wemattue womónittuonk matta quenauwahikꝏ̄mwꝏ̄ kꝏ̄sukkuhhumauununnaóut, newutche kenaau nehenwonche kukkuhkꝏ̄tomunkumwꝏ̄ God, kꝏ̄womonittinneaóut.
4.10 Kah wunnamuhkut kutusseneau nogque en wame ꝏ̄wemattinneat, neg wame apitcheg Macedonia, qut kenanompassumunumun nemattinnónog woh nano kummónonaótu.
4.11 Kah woh kenatwontamumwꝏ̄ chequnappinneat, kah nehenwonche kutusseonganꝏ̄ kutussenaóut, kah kutanakausutánaóut kenutcheganꝏ̄ꝏ̄ash, neyane anꝏ̄nog.
4.12 Onk woh kussampweusseáe pomushaumwꝏ̄, nogque en nag poquodchit, kah matta teag kukquenauwe(h)ikꝏ̄naóut.
4.13 Qut matta kuttenanumunnꝏ̄mwꝏ̄ nematog kutasꝏ̄kinneaout, papaume nag káwécheg, matta kummauꝏ̄unnaóut neyane onkatogig matta ahtauꝏ̄gig annoausuonk.
4.14 Newutche wunnamptamog Jesus nup, kah omohku wonk, neyane nag wonk kawecheg ut Jesus ut, God pish wunnashpe pasꝏ̄ónuh.
4.15 Newutche yeu kuttinnunnunan nashpe wuttinnꝏ̄waonk Lord, nenawun pamontamagish, kah apeágish nô pajeh peyonat Lord, matta pish nꝏ̄taméhheomun nag kaécheg.
4.16 Newutche nagum Lord nꝏ̄keu wutch kesukqut nashpe mishontꝏ̄waonk, nashpe ummishontꝏ̄waonk Archangel, kah nashpe ummonopuhpeg God, kah neg napukeg ut Christut pish negonne omohkeog.
4.17 Neit nenawun pamontamagish kah sequnneagish, pish nꝏ̄weeche moae spemononog ut mahtogqsut, nogkushkauónat Lord mamahchekesukqut, kah neit pish nummicheme wetomómun Lord,
4.18 Newutche taphettegk nashpe yeush kuttꝏ̄wongash.
5.1 Qut papaume ahquompiyeuash, kah uttꝏ̄cheyeuꝏ̄ash matta kukquenauhikkꝏ̄mwꝏ̄ neematog, woh kꝏ̄sukuhhumauununneau.
5.2 Newutche kenaau pannuppe kꝏ̄wahteomwꝏ̄, ne kesukkodum Lord peyont onatuh kommꝏ̄towaen nukonáeu.
5.3 Newutche nag unnꝏ̄wahettit wunohteaonk kah nanauwayeuonk, neit teanuk paguanuo(n)k wunuhkukauoh, neyane neechaonk ut mittamwussissut wompequait, kah nag matta pish pohq(u)ohhamóog.
5.4 Qut kenaau nematog matta kutap£mꝏ̄ póhkenahtu, ne kesukok woh kummattanukqunnaóut onatuh kommꝏ̄towaen.
5.5 Kenaau wame wequaiyeue mukk?esog, kah kesukodte mukkiésog, matta kꝏ̄chiyeumun nukonit asuh pohkenahtu.
5.6 Newutche ahque kouétuh neyane onkatogig: qut askuhwheteadtuh kah qussuhwhutteuh.
5.7 Newutche nag kaécheg kouéog ut nukonit, kah nag kogkeissippamwutcheg, kogkeissippamwog ut nukonit
5.8 Qut nenawun wadchiogish kesukodtut qussuhwhutteuh: hogqutteuh wunnamptamwe kah womonittue mahpagnóganit ahhohtag, kah wutche muhpuhkukqut ahhohtag annoósuonk wutch wadchanittuonk.
5.9 Newutche God matta nukkéhtimukꝏ̄un en musquanittamꝏ̄onganit, qut attumunumunat wadchanittuonk nashpe nul Lordumun Jesus Christ.
5.10 Noh napꝏ̄wônukqueógkup uttoh kittinne tꝏ̄hken(a)n asuh kouénan, woh kꝏ̄weeche pomantamꝏ̄moun nagum.
5.11 Newutche moeu taphettegk, kah weekekekonittegk, neyane wonk ne aséyóg.
5.12 Kah kꝏ̄wehquetumauunumun nemattinnonog, wahuk naghok anakausitcheg kenugke kenaau, kah kenanaunukkꝏ̄wóog ut Lordut, kah kutáuskomukꝏ̄wóog.
5.13 Kah womausue mishanumꝏ̄k, wutche wutanakausuonganꝏ̄, kah wunohkonitte(g)k.
5.14 Kah kenanompassumunumun neemattinnónog sampwutteaháhuk neg nanwiitcheg: tapheuk nag nꝏ̄chumwutteahhoncheg, chetanunꝏ̄k nꝏ̄chumwesitcheg, manunnissegk nogque en wame wosketompauhtu.
5.15 Nanauwehteauꝏ̄k wanne howan matchenéhuwaon wutch ummatchenehuwaonk howan: qut micheme asuhkomꝏ̄k ne wanegik, na neeswe kenugke kenaau, kah wame wosketompaog.
5.16 Micheme weekontamꝏ̄k.
5.17 Nagwutteánumꝏ̄k peantamóonk.
5.18 Nish noh ut teag tabuttantamꝏ̄k, newutche yeu wuttenantamꝏ̄onk God ut Christ Jesus ut papaume kenaau.
5.19 Ahque ont(ô)hꝏ̄k Nashauanit.
5.20 Ahque sekéneamꝏ̄k kuhkꝏ̄tomuhteáonk.
5.21 Qutchehteóꝏ̄k wame teanteaquasinish, menuhkenumꝏ̄k ne wanegik.
5.22 Kutchithontamꝏ̄k wame ne agqueneungquok matcheseonganit.
5.23 Kah noh nagum wunnohteae Manit panuppe wunnetupanatamwahikꝏ̄k: kah nuppeantamau God mámusse kenashauonkanꝏ̄óog, kah kukketeahogkonꝏ̄óog kah kuhhogkaóog, mon(t)eag wutchittue wadchanumunaj, nô pajeh uppeyonat nul-Lordumun Jesus Christ.
5.24 Paubuhtánumukqussumoh wéhkomukqueóg, noh wonk pish asit.
5.25 Neemattinnónog peantamwashinnean.
5.26 Wonkumꝏ̄k wame wemattinneunk nashpe wunnetupanatamwe chipwussittuppukanapwuttuonk
5.27 Kummechumuhkôunumwꝏ̄ nashpe Lord, yeu wussukwhonk ogketamunaj kenugke wame wunnetupanatamwe wematinneunk.
5.28 Ukkitteamonteanitteáonk Lord Jesus Christ wetomukꝏ̄k. Amen.
Epilogue 