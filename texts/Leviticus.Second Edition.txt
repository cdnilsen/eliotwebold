1.1 KAH Jehovah wehkomau Mosesoh, kah ukkenꝏ̄noh wutch mukkinneáekommukqut, nꝏ̄wau.
1.2 Kenꝏ̄s wunnaumonuh Iirael, kah nag us. Howan kenaau paudtunk makꝏ̄onk en Jehovahut wutch neetahsuog, wutch heardsut kah wutch floksut, pish kummagumwꝏ̄ kummagꝏ̄ónganꝏ̄.
1.3 Ummagꝏ̄onk chikohsue sephausuongꝏ̄nuúk wutch herdsut, sephausitch nomposhimwoh pahgesinutcheh: ut squontamut mukkinneáekommukqut ne pish ummagun: wutche kitteamonteanitteae tapeneamꝏ̄onk anaquabit Jehovah.
1.4 Kah noh pish ponam wunnutcheg, uppuhkukqut chikkohtae magꝏ̄onk, kah pish kitteámonteanittamwe tapenaumauon wutche nagum, wutche wunnohteaheonat.
1.5 Kah pish nushau wushkoshumwoh wutch herdsut anaquabit Jehovah, kah wunnaumonuh Aaron sephausuenúog nag pish pasꝏ̄chewuttauog wusqueheonk, kah pish séaonteaóg wesqueheonk woskeche Altarut, waéenu, ne kishke mukkinneae komukquesquontamut.
1.6 Kah noh pish nushau chikkohtae magꝏ̄onk, kah pish wussukqussumun, ut wutchippiyeumut.
1.7 Kah wunnaumonuh Aaron sephausuaen pish ponamwog nꝏ̄teau altarut: kah pish wunnushitteauog wuttúhqunash, ut nꝏ̄taut.
1.8 Kah wunnaumonuh Aaron sephausuaenuog, pish wunnohtóog chippiyeuash, uppuhkuk kah wees, woskeche wuttuhqunit ne nꝏ̄taut, ne woskeche Altarut.
1.9 Kah wuttinnomhog, kah wúhkontash pish ukkitshittinash nippeit: kah sephausuaen pish wutchikkossumun wame ut Altarut, chikohtáe magꝏ̄onk nꝏ̄tae sephausuonk, weetumunkquok en Jehovahut.
1.10 Kah sephausit wutch flokut, wutch shepsut asuh wutch goatsut, wutche chikkohtae sephausuonk, noh pish wussephausi[] nomposhimwoh pannuppeyeuwunutcheh.
1.11 Kah pish wunnushoh yóáeu nannummiyeu Altarut, anaquabit Jehovah: kah wunnaumonuh Aaron sephausuenuog, pish seahhamwog wusqueheonk ut woskeche Altarut, waééne.
1.12 Kah pish wussukqussumun ut wutchippiyeumut, kah uppuhkuk kah wees: kah sephausuaen nash pish ꝏ̄nohtauunash, ut woskeche wuttuhqunit nish ohtakish nꝏ̄taut ne ohtag ut Altarut.
1.13 Kah wuttinnomhog kah wuhkontash, pish ukkitshittinash nippeit, kah sephausuen pish wame wussephausinish kah wutchikkossumunash ut Altarut, ne chikhohtáe sephausuonk nꝏ̄tae magꝏ̄onk, ne weetemungquok en Jehovahut.
1.14 Kah tohneit chikohtae sephausit magꝏ̄onk, en Jehovahut. wutch puppinshaog, neit pish magꝏ̄ wussephausuonk, wutch turtle wuskuhwunánoh, asuh wuskuhwhunnannáémesoh.
1.15 Kah sephausuaen pish uppasꝏ̄chewuttaun ut Altarut, kah pish tummussum uppuhkuk nashpe wuhkôsúh, kah pish wutchikkossumun ut Altarut, kah wusqueheonk pish senumun ut yôáe Altatut.
1.16 Kah pish sohwhunum ummóunattunk. weeche uppéunog, kah pish unnohkon, yôáe Altarut wutchepwóayeu ut pukquee ayeuonganit.
1.17 Kah noh pish uppohshittahhamun, weeche wunnuppuhwhunuh, matta pish wutchippunnumꝏ̄un, kah sephausuen pish wutchikkohsumun ut Altarut, ut woskeche wuttuhqunut, ne nꝏ̄taut, ne chikohtae sephausuonk, nꝏ̄tae magꝏ̄onk wutch weetemungquok ut Jehovahut,
2.1 KAh howaeketeahogkou sepnausitmagꝏ̄onk, meesue sephausuonk en Jehovahut, wussephaushuonk pish pasquag nꝏ̄khik, kah pish wussokanumun pummee, kah pish ne woskeche upponamun frankincense.
2.2 Kah pish uppaudtauon wunnaumonuh Aaron ephausuenuog: kah noh pish ámaunum yánitchan, wutch ne nꝏ̄khik, & wutch ne pummee, weech wame ne frankincense, kah sephausuaen pish chikohsum ne mehquantamôonk, ut Altarut nꝏ̄tae magꝏ̄onk, weetumungquok en Jehovahut.
2.3 Kah ne asqunuk nemeetsue sephausuonk ne pish wuttaihe Aaron, kah wunnaumonuh, ne nakome wunnetupanatamweyeuonk, wutch chikkohtae wussephausuonganumash Jehovah.
2.4 Kah magꝏ̄an sephausuonk meetsue sephausuonkapwôsu ahuttanneshinneamuk, ne pish pashquag nꝏ̄khik, mat seane petukqunnegash kenukkenausuash pummee, asuh matta seannnokish wossabpe petukqunnegash samunausuash pummee
2.5 Kah tohneit kussephausuonk, meetsue sephausuonk tannapposik sikkodtapsqut, pish ne pasquag nꝏ̄khik kenukkenausu pummee, mat seannunnꝏ̄g.
2.6 Pish kussohquánumun, kah kussokanumun pummee, ne metsue sephausuonk.
2.7 Kah tohneit kummagꝏ̄onk meetsuesephausugnganuꝏ̄g apwósik ut kuhpuhonganit: ne pish ayeuôsu pasquag nꝏ̄khik. náshpe pummee.
2.8 Kah pish kuppaudtóh meetsue sephausuonk, yéush pish anteausik, en Jehovahut, kah pish wuttinnumauon sephausuénúh, kah nohp ish uppaudtauun Altarut.
2.9 Kah sephausuaen pish amaunum wutch metsue sephausuonganit, ne mehquontamôonk, kah pish wutchikossumun ut Altarut, nꝏ̄tae sephausuonk, weetemunquok en Jehovahut,
2.10 Kah ne asqunnumuk meetsue sephausuonk ne pish wuttaihe Aaron kah wunnaumonuh, ne nakôme wunnetupanatamweyeuꝏ̄uk, wutch Jehovah nꝏ̄tae wussephausumash.
2.11 Wanne metsue sephausuonk ne sephamauont Jehovah ne pish seanunnꝏ̄: ne wutche matta pish kutchikossumomwꝏ̄ teague nukkonneseog, asuh teague hony, ut nꝏ̄tae sephausuonganit en Jehovahut.
2.12 Sephausimuk kakeneumunneash, nish pish kussephamáuonaoash Jehovah, qut matta kuhkuhquemunóash Altarut, wutche weetemungquok.
2.13 kah nish noh magꝏ̄onk, metsue kussephausuónk pish kussaltanahhamun nashpe salt; kah ahque quenahikkꝏ̄mꝏ̄utch wussaltum ꝏ̄nꝏ̄waonk kum-Manittꝏ̄m, wutch metsue kussephausuonganit, weeche nish noh kussephausuonk, pish kummag salt.
2.14 Kah tohneit sephausean kakeneumunash ne meetsue sephausuonk en Jehovahut, pish kummag wutche gakeneumunne meetsue sephausuonk munnequomunneash appósuash nꝏ̄taut, toghwosuash weatchiminneash wutch keshohtáe missohquamenit.
2.15 Kah pish woskeche kupponamun pummeé kah kupponamun frankincense naut, ne meetsue sephausuonk.
2.16 Kah sephausuen pish chikohsum mehquontamóonk, nawhutche ne togwhosik weatchiminneash, kah nawhutch ne pummee nashpe wame ne frankincense, nꝏ̄tae sephausuonk en Jehovahut.
3.1 KAH tohneit ummagꝏ̄onk, ne wunnohteâe magꝏ̄ongane sephausuonkanuꝏ̄k, sephausit wutch herdut, uttoh unne nomposhimwoh asuh squoshimwoh, pish magꝏ̄ pannuppeyeuunutcheh, ut anáquabit Jehovah.
3.2 Kah pish ponum wunnutcheg, uppuhkukqut ne sephausitcheh, & pish wunnushuh ut mukkinneâekommukque squoantâmut: kah wunnaumonuh Aaron sephausuenúog, nag pish seâhamwog wusquehheonk ut woskeche Altárut wâenu.
3.3 Kah noh pish ummagun wutch sephausuonk, wunnohteâe sephausuonganit, nꝏ̄tâe sephausuonk en Jehovahut, wees ne ânomut adt onkwhosumꝏ̄uk, kah wame wees ne ohtag nish ânomut.
3.4 Kah neesꝏ̄og wuttꝏ̄unussog, kah wees ne woskeche ohtag, ne ohtag ukkoshkoppeheonganit, kah ꝏ̄wohqunnesog waâbe wusqunit, weeche wuttꝏ̄unussoh, nish pish wutamaunumunash.
3.5 Kah wunnaumonuh Aaron pish wutchikkossumuneau ut Altarut, woskeche chikkohtae magꝏ̄onganit, ne ohtag wuttuhqunut, n[e] nꝏ̄taut, ne nꝏ̄tae sephausuonk weetemungquok en Jehovah ut.
3.6 Kah tohneit ummágꝏ̄onk, wutch wussephausuonk, wunnohteae sephausuonganuꝏ̄uk en Jehovah ut, ne wutch flockut; nomposhimꝏ̄unit, asuh squoshimꝏ̄unit, pish magꝏ̄ pannuppeyeuunutcheh.
3.7 Maguk Lambuh. wutche wussephausuonk, neit pish wussephausinneuh ut anaquabit Jehovah.
3.8 Kah pish ponum wunnutcheg uppuhkukqut ne sephausitcheh, kah pish wunnushoh, anaquohtag mukkinneae-kommuk: kah wunnaumonuh Aaron pish séaohteaog ne wusqueheúnk, ut Altarut waéenu.
3.9 Kah noh pish ummagun wutch wussephausuonganit wunnohteae magꝏ̄onganit nꝏ̄tae magꝏ̄onk en Jehovahut: wees ne na ohtag, kah mamusse wadtan ne pish ꝏ̄tinnumun kishke wussukqunnátikkonne wuskonit kah wees ne onkwhonksumꝏ̄uk nish ánomut ohtagish, kah wame wees ne ohtag woskeche nish ánomut.
3.10 Kah neesuog wuttꝏ̄unussog, kah wees ne na ohtag, ne ohtag ut ukkoshkobpéheonganit, kah ꝏ̄wohqunésog waabe wusqunit, weeche wuttꝏ̄unnussoh, nish pish wunneemunnumunash
3.11 Kah sephausuaen pish wutchikossumun ut Altarut: ne meetsue nꝏ̄tae magꝏ̄onk en Jehovahut.
3.12 Kah tohneit ummagꝏ̄onk goatsuuk, neit pish ummagun ut anaquabit Jehovah.
3.13 Kah pish upponamauoh wunnutcheg uppuhkuk; kah pish wunnushoh ut anaquohtag mukkinneaekomuk: kah wunnaumonuh Aaron pish seáuhteáog ne wusqueheonk, ut altarut, waeenu.
3.14 Kah pish magꝏ̄ ne wutch, ummagꝏ̄onk nꝏ̄tae magꝏ̄onk en Jehovahut. wees ne onkwhosûmꝏ̄uk nish anomout, kah wame wees ne ohtag nish anomut ohtagish.
3.15 Kah neesuog wuttꝏ̄unussog, kah wees, ne na ohtag, ne ohtag ukkoshkobpeheonganit, kah ꝏ̄wohqunnésog ne waabe wushqunnit, weeche wuttꝏ̄unussoh, pish wutamaunumun.
3.16 Kah sephausuaen pish wutchikohsumun ut Altarut, ne meetsue nꝏ̄tae magꝏ̄onk wutche wéetemungquok wamé wees wuttaihe Jehovah.
3.17 Ne pish machemohtag kuhkꝏ̄waonk wutche kuppometuonganꝏ̄ash, pannuppe wame kꝏ̄tohtuonganóoash: ne teague wees asuh ne teague wusqueheunk, nish matta pish kummeechꝏ̄unneau.
4.1 KAh Jehovah kenꝏ̄nau Mosesoh, nꝏ̄wau, Kenꝏ̄s wunnaumonuh Israel, nꝏ̄wash,
4.2 Keteahogkou mat wahteaue matcheseit, papaume wame wutannꝏ̄teamꝏ̄wongash Jehovah, nish mat woh asumugish, kah ayeuuhkone usseit nishnoh pasuk.
4.3 Sephausuaen sasequnit, matcheseit neyaunag ummatcheseonganꝏ̄ missinninnûog: neit pish magꝏ̄ wutche ummatcheseonk ne asit, kowashinémesoh {wutch herdut}, pannuppeyeuut, en Jehovahut wutch matcheseongane sephausuonk.
4.4 Kah pish pasꝏ̄au kowashinemesoh, ut squontamut mukkinneáekommukqut, ut anaquabit Jehovah: kah pish ponam wunnutcheg, uppuhkukqut kowashinem, kah nushau kowashinnemesoh, ut anaquabit Jehovah.
4.5 Kah sephausuaen noh saséqunit, pish neemunum wutch kowashinnemese wusqueheunk: kah pish uppaudtauun, ut mukkinneaekommukqut.
4.6 Kah sephausuen pish pwogkinnum wuttinwhunitch, wusqueheonganit: kah pish seaûhteau ne wusqueheonk nesausuk tahshit, ut anaquabit Jehovah; anaquohtag adtnikheg wunneetupanatamwe ayeuonganit.
4.7 Kah sephausuaen pish nawhutche ponam wusqueheonk weetemungwe pukutae spicee Altar wutaskonit anaquabit Jehovah, ne ohtag mukkinneáekommukqut. kah wame ꝏ̄sqheong kowashenem, pish sokanum ohkeiyeu chikohtae magꝏ̄ongane Altar, ne ohtag squotamut mukkinneáekomukqut.
4.8 Kah wame wees ne kowashenem wutche matcheseáe magꝏ̄onk, pish wutamaunumun: wees ne unkwhosumꝏ̄ug anómut, kah wame wees, ne woskeche ohtag nish anomut.
4.9 Kah neesuog wuttꝏ̄unussog, kah wees ne nâ ohtag, ne ohtag ukkoshkobpeheonganit: kah ꝏ̄wonkqunnésog ne waabeseu wushqunìt, weeche wuttꝏ̄unussog, pish wutamaunumun.
4.10 Neyane amaunumuk wutch kowashenemesut, ne sephausue wunohteae magkꝏ̄onk, kah sephausuaenin pish wutchikohsumunash ut chikohtae magꝏ̄ongene Altarut
4.11 Kah kouwashinnémes wutaskonaioh, kah wame weyaus, weeche uppuhkuk, kah weeche wuhkontash, kah wuttinnomhog, kah ummꝏ̄e.
4.12 Wame kowashinném, pish wussohhꝏ̄wunuh en pohquadchit tuppuksinnꝏ̄wonganit ut pahke ayeuonganit, uttoh sokanumuk pukque, kah pish wutchikoswouh nashpe wuttuhqunash, nashpe nꝏ̄tau: uttoh sokenumuk pukque, na pish ut chikoswon.
4.13 Kah tohneit wame ummukkinneonganꝏ̄ Israel, wanne wahteaue matchesehettit kah ne adtahtôsik, wutch wuskesukqut moeuwehkomonk, kah ne teag ussehettìt paunein pasuk wuttinnaumatuonk Jehovah, ne woh mat aseumuk, kah nag kesohkauontamwog.
4.14 Matcheseonk wahteaumuk, ne an panneseontamwahettit neit pish moeuwehkomonk, magou kowashinnemesoh {wutch herdut}, wutch matcheseáe sephausuonk kah nah pish uppasꝏ̄óuh anaquohtag mukkinneáekommuk.
4.15 Kah mukkinneongane Eldersog, pish ponamwog wunnutcheganꝏ̄woash, ut uppuhkukqut kowashinnem, ut anaquabit Jehovah, kah noh pish nushau kowashinnemesoh ut anaquahit Jehovah.
4.16 Kah sephausuaen noh sasequnit, pish wusqueheonganit nawhutch padto, en mukkinneáekommukqut.
4.17 Kah sephausuaen pish pwogkinum wuttinwhunitch wusqueheonganit, kah pish nesausuk wutteahshit seâuhkon ut anaquabit Jehovah, ut anaquohtag adtnikheg.
4.18 Kah pish ponam nawhutch wusquehenok wutaskonit Altar, ne anaquabit Jehovah, ne ne ehtag mukkinneaekommukqut, kah wame wusqueheonk pish sokanum ohkeiyeu, chikohtae sephausuongane Altar, ne ohtag squontamut mukkinneáekommukqut.
4.19 Kah wame ꝏ̄wesum pish amaunumauon, kah chikohsumun ut Altar.
4.20 Kah ne pish wuttinheon kowashinnemesoh, neyánheomp kowashinnemesoh, wutch matcheseae sephausuonk, ne pish wuttinheon, kah sephausuaén pish ayim nag ꝏ̄nauwadtuonganꝏ̄, kah pish kutteamonteanitteae ahquontamauóog.
4.21 Kah pish sohhꝏ̄wunnau kowashinnemesoh, en poquadchit tuppuksinnꝏ̄wonganit, kah pish wuttinne chikohswoh neyane chikoswop negonne kowashinnemesoh, ne ummatcheseae sephausuonk moeuwehkomonk.
4.22 Nanánuáen matcheseit, kah pannesehtog pasuk wuttinnaumatuonk Jehovah noh um-Manittꝏ̄moh, no woh mo aseumuk, nashpe mat wahteauonk, kah noh kesohkôádtam,
4.23 Asuh ummatcheseonk wahteauwáhit, uttoh adt matchesit: neit pish paudtou ummagꝏ̄onk, nomposhimwe goatsem wutch goatsehtu, pannuppeyeuꝏ̄it.
4.24 Kah pish ponam wunnutcheg ut uppuhkukqut nomposhimwe goat, kah pish wunnushoh uttoh ahut nushit chikohtae magꝏ̄onk anaquabit Jehovah, ne matcheseae sephausuonk.
4.25 Kah sephausuaen pish neemunum wusqueheonk wutch matcheseongane sephausuonganit, nashpe wuttinuhwhunitch, kah pish upponamun, ut wutaskonit chikohtae sephausuongane Altar, kah pish wussokanumun wusquehconk ohkeiyeu chikohtae sephausuongane Altar.
4.26 Kah wame ꝏ̄wesum pish wutchikossumun ut Altarut, neyane sephausuongane wees: wutche wunohteae sephausuonk, kah sephausuaen pish wutayimauoh wunnauwádtuonk, papaume ummatcheseonk, kah pish kitteamonteanumwe ahquontamauon.
4.27 K[]h tohneit pafuk keteahogkou, matcheseit nashpe matta wahteauonk, wutch missinninnutu ne ohkeit, panneussehtog pasuk wuttinnaumutuonk Jehovah, ne woh mo aseumuk, kah kesohkóontog;
4.28 Asuh ummatchesonk wahteauwahit, nean matchesit, neit pish paudtou wussephausuonk, squoshimwe goatsoh wutch goatsut pannuppeyeuit, wutche ummatcheseonk nean matchesit.
4.29 Kah pish ponam wunnutcheg ut uppuhkukqut wutch matcheseongane sephasuonk: kah pish nushau matcheseongane sephausuonk ut chikotae sephausuongane ayeuonganit.
4.30 Kah sephausuaen pish neemunum wusqueheonk nashpe wuttinwhunnitch, kah pish upponamun ut wutashkonit chikohtae sephausuongane Altar, kah wame ne wusqueheonk pish wussokanumun ohkeiyeu ne altar
4.31 Kah pish amaunum wame wees, neyane amaunumukup wees, wutch wunohteae magꝏ̄ongane sephausuongash: & sephausuaen pish wutchikossumun ut Altarut, wutche weetemungquok en Jehovahut, kah sephausuaen ꝏ̄nauwadtheuh, kah pish kitteamonteanittamwe ahquoantamauon.
4.32 Kah tohneit pasꝏ̄ont lamboh wutche wussephausuonk, wutche matcheseae sephausuonk, pish pasꝏ̄au squoshimwoh pannuppeyeuꝏ̄oh.
4.33 Kah pish ponam wunnutcheg ut uppuhkukqut wutch matcheseae sephausuonk, kah pish wunnushoh wutche matcheseae sephausuonk, ut ayeuónganit neahhut nushit chikohtae sephausuongash.
4.34 Kah sephausuaen neemunum ꝏ̄squeheonk matcheseae sephausuonk, nashpe wuttinuhwhunitch, kah pish upponumun wutoshkonit chikohtae sephausuongane Altar, kah pish sokanum ne wusqueheonk ohkeiyeu Altarut.
4.35 Kah pish amaunum wame ne wees ne ohtag, neyane lambe wees amaunumukup, wutch wunohteae magꝏ̄ongane sephausuonganit, kah sephausuaen nish pish wutchikohsumunash ut Altarut, neyaunag Jehovah wunnꝏ̄tae sephammꝏ̄ongash, kah sephausuaen pish wutyimuuoh ꝏ̄nauwadtuonganꝏ̄ wutche ummatcheseonk nean matcheseit, kah pish monaneteae ahquontamauon.
5.1 KAh keteahogkou mâtcheseit, kah nꝏ̄tog chadchekeyeuwáe wadtauatonkqussuonk kah wáuwáenúꝏ̄k, uttoh wuttinne naumun asuh wahteauunat: matta wahteauwahuog, noh pish naiyeutam ummatcheseonk.
5.2 Asuh keteahogkou mussunuk ne teague nishkeneunkquok. asuh nuppꝏ̄e wuhhogkuh tououhkomukque puppinashim, asuh nuppꝏ̄e wuhhog nishkeneunkque nectassuog, asuh wuhhogkuh nishkeneunkque pohpomompagit kah adtahtauut, kah noh nishkeneunkqussu, kah noh kesokôontam.
5.3 Asuh mussunnuk wosketompae nishkeneunkqussuonk, neaunag wame wunnishkeneunkqussuonk ne nashpe nishkeneunkqussit kah adtahtauut, kah wahteunk, kah noh kesohóontam.
5.4 Asuh keteahogkou, chadchekeyeuadt, wussinnat nashpe wussissetꝏ̄nut, ussanat matcheseonk, asuh ussenat wunneseonk, neyaunag wame wosketomp woh anꝏ̄wâdt nashpe chadchekeyeuwaonk, & adtahtauut: & wahteunk kah kesohkôontog yeush pasukꝏ̄kish:
5.5 Neit pish nnih kesohkôontog yeush pasukꝏ̄kish: pish sampꝏ̄wau noh matcheseu, ne papaume.
5.6 Kah pish paudtou ummatcheseongane sephausuonk en Jehovahut, wutche ummatcheseonk neyan matcheseit, squoshimwoh wutch flokut, lambe, asuh squoshimwoh goatsoh wutch goatsut, wutche matcheseongane sephausuonk, kah sephausuaen pish ꝏ̄nauwadtuwáheuh, papaume ummatcheseonk.
5.7 Kah matta wamuttinnꝏ̄g ut wunnutcheganit uppasꝏ̄wonat lamboh, neit pish paudtou wutch ummatcheseonk neyan matchesit, neesuog turtle wúskuhwhunanóog, asuh neesuog wuskuhwhunnamesog, en Jehovah, pasuk wutch matcheseongane sephausuonk, kah pasuk wutch chikohtae sephausuônk.
5.8 Kah noh pish uppasꝏ̄oh sephausuenúut, kah pish negonne sephausu, ne wutch matcheseongane sephausuonk, kah pish wuttummequanuh ut ꝏ̄kassit piuhsuke wussittuppukanit, kah matta pish wutchippunnumꝏ̄un.
5.9 Kah pish seaanteau ꝏ̄sqheónk matcheseongane sephausuonk, ut sussuppoe Altarut, kah ne ashqshunk pish senuppanumun, ut ohkéeiyeu Altarut, ne matcheseongane sephausuonk.
5.10 Kah nahohtôeu pish ayim chikohtáe sephausuonk, neyane kuhquttumuk, kah sephausuaen pish ꝏ̄nauwadtuwaheuh wutche ummatcheseonk neyan matchesit kah pish kitteamonteanumwe ahquontàmauau.
5.11 Qut wamattinnꝏ̄g ut wunnutcheganit wutche neesuoh turtle wuskuhwhunnanoh, asuh neesuoh wuskuhwhunnánaémesuh, neit noh matcheseit, pish paudtou wutch ummagꝏ̄onk, piukque chippag ephah, pasquak nꝏ̄khik, wutche matcheseongane sephausuonk: matta pish upponamꝏ̄un Pummee, asuh matta pish wunnashpe magꝏ̄un frankincense, newutche ne matcheseongane sephausuonk.
5.12 Kah pish uppaudtauon sephausuaéneuh, kah sephausuaen pish neemunum yaunitchán, wutche mehquontámóonk, kah pish wutchikohsumun ut Altarut neyaunag Jehovah chikkohtae sephamꝏ̄aongash, ne matcheseongane sephausuonk.
5.13 Kah sephausuaen pish ꝏ̄nauwadtuwáheuh wutch ummatcheseonk neyan matcheseit, nish pasukꝏ̄kish, kah pish kitteamonteanumwe ahquoantamauon: kah ne pish wuttaihe sephausuaen, neyane meetsuongane sephausuonk.
5.14 Kah Jehovah kenꝏ̄nau Mosesoh, nꝏ̄wau,
5.15 Keteahagkou usseit matchesonk, matta wahteaue matcheseit, ut ꝏ̄netupanatamwéiyeumash Jehovah: neit paudtou ummatcheseáe sephausuonk en Jehovahut, weeche nomposhim pannuppeyeuit, wutch flokut, ne anôadtit, silvere shekels, neyaunag wutshekeleum mukkinneáe-kommuk, wutche matcheseongane sephausuonk.
5.16 Kah ne ummatcheseonk, papaume nish wanetupanatamweyeuꝏ̄g, pish ôadtehteau, kah napanna audtahshe chippag, kah pish ukkꝏ̄tnehteauun, kah pish wuttinnumauon sephausuaenuh: kah sephausuaen pish ꝏ̄nauwadtuwáheuh, nashpe ram wutch matcheseongane sephausuonk, kah pish kitteamonteanumwe ahquontamauun.
5.17 Kah keteahogkou matchesit, kah panneunnehteunk pasuk wuttinnaumatuonk Jehovah, ne woh mo aseumuk: tokônogque matta ꝏ̄wahteauꝏ̄un, qut onch kesohkôontam kah pish naiyeutam ummatcheseonk.
5.18 Kah pish pasꝏ̄au nomposhimoh wutch flokut pannuppeyeuꝏ̄oh, weech ne anꝏ̄adtit, wutche matcheseongane sephausuonk ut sephausuenuut, kah sephausuaen pish wunnauwadtuwáheuh wutche wutasꝏ̄tuonk, ne mat wahteaue ásit, kah matta wahteauꝏ̄g, kah pish kitteamonteanumwe ahquoantámauon.
5.19 Ne matcheseongane sephausuonk, matcheseit, matcheneheau Jehovah.
6.1 KAh Jehovah kenꝏ̄nau Mosesoh, nꝏ̄wau,
6.2 Keteahogkou matcheseit, kah usseit panneusseonk, ayeuuhkone Jehovah, pannꝏ̄wáe quenꝏ̄wontog ut weetatteamonganit, papaume ne ahtóhshit teaguas, asuh papaume neesꝏ̄hkomunat, asuh papaume ne teaguas chekée neemunnumꝏ̄onk, asuh asꝏ̄kekomwe mukkꝏ̄kinont wetatteamungoh.
6.3 Asuh namehteunk teaguas wanteómuk kah ne papaume pannꝏ̄wáe quenáuwontog, kah pannꝏ̄wáe chadchekeyeuadt: howan pasuk yeush usseit, nish nummatcheseit.
6.4 Neit pish n nih, matcheseit, kah kesohkôontog: pish nompenum ne chekée nemunuk, asuh ne teag asꝏ̄kekodteámoe ahtomuk, ne ásꝏ̄kekodteamoe ahtunk, ásuh ne teag áhtôhshit, ne ahtohshomukup, asuh wanteómuk, ne maskog.
6.5 Asuh wame papaume ne pannꝏ̄wáe chadchekeyeuwadt: kah pish wuttôadtuhkon neadtahshik, kah pish kꝏ̄tnum napannna adtahshe chippag. noh wadchiyeumꝏ̄uk, ne pish wuttinnumauon, ut ummatcheseongane magꝏ̄e kesukodtut.
6.6 Kah pish paudtou ummatcheseongâne sephausuonk en Jehovahut: nomposhim pannuppeyeuꝏ̄ut, wutch flokut, weeche ne ánoâdtik, wutche mátcheseongane sephausuonk en sephausuénúut.
6.7 Kah sephausuaen pish ꝏ̄nauwadtuwáheuh anaquabit Jehovah, kah pish kitteamonteanitteae ahquontamauon, wutch wame uttoh ásit, nean matchesit.
6.8 Kah Jehovah kenꝏ̄nau Mosesoh, nꝏ̄wau, Kenꝏ̄s Aaron kah wunnaumonuh, us;
6.9 Yeu unnaumatuonk wutch chikohtae sephausuonk: ne chikohtae magꝏ̄onk, ne wutche chikohsumunat wompanunnáut altarut nó pajeh mohtompanit, kah nꝏ̄tau ne Altarut ne pish taninnaau.
6.10 Kah sephausuaen pish hogkꝏ̄, wuthashabpe hogkꝏ̄onk, kah wuthashabpe breechessum pish ohteau ꝏ̄weyausut: kah pish amaunum pukque, ne nꝏ̄tau paquehteadt, nashpe chikohtae magꝏ̄onk ut Altarut, kah nish pish upponamunash suppôe Altarut.
6.11 Kah pish amaunum wuthogkꝏ̄unash, kah hogkꝏ̄ onkatogish hogkꝏ̄unash, kah pish sohhꝏ̄wuttau pukque en poquadchit tuppuksinnꝏ̄wonganit, pukquee ayeuonganit
6.12 Kah nꝏ̄tau ut Altarut pish ne tanninneau, kah matta pish ohthamꝏ̄un, kah sephausuaen pish wuttuhqunash wuttitchikkohsumun nishnoh mohtompanáeu, kah pish ne wuttit wunohtaun chikohtae sephausuonk, kah pish ne wuttit taneuxsummun wees wunohteae sephausuonk,
6.13 Nꝏ̄tau pish nagwutteae tannunneau Altarut, matta pish onthamꝏ̄un.
6.14 Kah yeu naumatuonk wutch meechume sephausuonk, wunnaumonuh Aaron, pish wussephausinneau, ut anaquabit Jehovah, anâquohtag Altar.
6.15 Kah pish neemunum yaunitchan ne pasquag nꝏ̄khik, wutch meechume sephausuonk, & ne pummee, kah wame frankincense ne ohtag woskeche meechumme sephausuonk kah pish wutchikohsuꝏ̄un ut Altarut, wutch weetemúngquok, ne mehquontamóonk en Jehovahut.
6.16 Kah ne asq[s]hunk, Aaron kah wunnaumonuh pish ummeechineau, matta seane pish meechꝏ̄un, ut wunneetupanatamwe ayeuonganit, mukkinneaekommukque chippinneutunkanit, nag pish ummeechineau.
6.17 Matta pish seane apwôan, nuttinnumauóneau wutche wutchippiyeumꝏ̄, wutch [n]unnꝏ̄táe sephamonteaonganit, yeu anue wunneetupanatamweyeuꝏ̄uk, neyane matcheseáe sepháusuonk, kah neyane panneusseáe sephausuonk.
6.18 Nishnoh wosketomp kenugke wunnaumonuh Aaron pish ummeechineau, ne pish micheme kuhkꝏ̄wáonk, ut kukpometuonganꝏ̄wóut, papaume Jehovah wunnꝏ̄tae sephamaongash, wame nish ne masukamꝏ̄mꝏ̄ugish, pish wunneetupanatamweyeuꝏ̄ash.
6.19 Kah Jehovah kénꝏ̄nau Mosesoh, wuttinuh,
6.20 Yeu wussephausuonk Aaron & wunnaumonuh neg pish sephamauáhettit Jehovah ut kesukodtut noh sasequnit, piukque chippag Ephah pasquag nꝏ̄khik, nagwutteae meechume sekhausuonk: paushe mohtompanáe, kah paushe wunnonkquae.
6.21 Ut sikkodtabsqut pish ayimun nashpe pummee, kenuppe apwôsuit, pish kuppaudtauun: kah apwósue kógachahkagish ne meechume sephausuonk, pish kussephaus weetemungquok en Jehovahut.
6.22 Kah sephausuaen noh sasequnit noh nompe wutch wunnaumonuh, noh pish wuttinteauun, ne micheme kuhkꝏ̄wâonk en Jehovahut, pish chikohsumun mámusse chikohtae sephausuonk.
6.23 Kah nishnoh ummeechume sephausuonk sephausuaen, pish mamusse chikohtáe sephausuonganuꝏ̄, matta pish meechꝏ̄un.
6.24 Kah Jehovah kenꝏ̄nau Mosesoh, nꝏ̄wau,
6.25 Kenꝏ̄s Aaron kah wunnaumonuh, us, Yeu naumatuonk papaume matcheseae sephausuonk, ayeuonganit ne adt nushit chikohtae sephausuonk, matcheseongane sephausuonk pish ut nehtauun, ut anaquabit Jehovah, ne anue wunneetupanatamweyeuꝏ̄uk.
6.26 Sephausuaen noh ne sephausit wutch matcheseonk, pish ummeechin: ut wunnetupanatamwe ayeuonganit, pish meechin ut mukkinneaekommukque chippinnutunkanit.
6.27 Wame ne masunukig ne weyaus, pish wunneetupantamweyeuꝏ̄og, kah seaonteahettit ne wusqueheonk, ut ne toh hogkꝏ̄onganit, uttoh adt seauhteamuk, pish kukkitshittaun ut wunneetupanatamwe ayeuonganit.
6.28 Káh ohkee ohkuhk, uttoh adt tannikomit, pish pokshau, kah ahtꝏ̄tittag womposhagquohkukqut, pish naneeswe kusseneau, kah kutchessumau ut nuppeit.
6.29 Nishnoh wosketomp kenugke sephausuenuut pish ummeechineau, ne anue wunnetupanatamweyuuuk.
6.30 Kah wanne matcheseongane sephausuonk, ne nàwhutch wusqueheonk paudtomuk en mukkinneaekommukqut, ayimunat wunnauwadtuonk ut wunnetupanatamwe ayeuonganit, pish meechꝏ̄un, pish chikohsumun ut nꝏ̄taut.
7.1 NEtatupe yeu naumatuonk wutch panneseáe sephausuonk, ne anue wunneetupanatamweyeuꝏ̄.
7.2 Ne ayeuonganit adt nushahettit chikohtáe sephausuonk, na pish wuttit nushoneau panneseae sephausuonk, kah ne wusqueheonk wusseauhkon Altarut, waeénu.
7.3 Kah pish ne magun wame wees, wadtan, kah wees ne onkwhosumꝏ̄uk ut anomut.
7.4 Kah Nesuog wutꝏ̄unussog, kah wees ne na ohtag, kah ne ohtag pagwussaneganit: kah wonkqunnesog waábe wusqanit weeche wuttꝏ̄unussog, pish wutamaunumun.
7.5 Kah sephausuaen pish nish wutchikossumunash ut Altarut, nꝏ̄tae magꝏ̄onk en Jehovahut: ne panneusseáe sephausuonk.
7.6 Nishnoh wosketomp kenugke sephausuénuut, ne pish ummeechin, ut wunneetupanatamwe ayeuonganit pish ut meechin, ne anue wunneetupanatamweyeuꝏ̄.
7.7 Neyaunag matcheseae sephausuonk, netatupeyeuutch panneseáe sephausuonk, nish neeswe pasuk nont naumatuonk, sephausuaen noh ayik wunnauwadtuonk nish nashpe ne pish wuttaihe.
7.8 Kah sephausuaen, noh maguk howae wutchikohtae magꝏ̄onk: wutaskonuh chikohtae sephausuonk, ne sephausit ne pish wuttaihe, sephausuaen nagum.
7.9 Kah nish noh mechue magꝏ̄onk, ne ábpósik ut ahhuttannishinnéamuk, kah wame né âyimuk ut kuhpuhhunganit, kah ut sikkodtabsqut: pish ne wuttaihe sephausuaen noh ne sephausit.
7.10 Kah nish noh meechꝏ̄ongane sephausuonk, nekónukkinaúsit pummeit, kah nanápag, pish ne wame wuttaiheyeu wunnaumonuh Aaron, ne ahhut tahshahtauohettit.
7.11 Kah yeu naumatuonk, wutch wunohteáe sephausuonk, ne pish sephamauont Jehovah.
7.12 Sephausit wutche tabuttantamoe sampꝏ̄âonk, neit pish sephausu, weechesampꝏ̄áe wussephausuonk, matta seaninꝏ̄g petukqunegash, kenugkenausuash pummeut, kah mat seane wafers samunausuash pummee, kah pasquag nꝏ̄khegane wahwábe apwhosik, petukqunnegash kenugkenausuash pummeeut.
7.13 Weeche petukqunnegash seane petukqunegash, pish ummagun wutch wussephausuonk: weeche sampꝏ̄áe sephausuonk wutch ꝏ̄nohteae sephausuongash.
7.14 Kah pish magou, pasuk, wutch mamusse sephausuonganit, wutch tahshinnumwe sephausonk en Jehovahut, kah pish wuttaihein sephausuaen, noh seaonteadt ꝏ̄sqheonk wunohteae sephausuongash.
7.15 Kah weyause sampꝏ̄ae sephausuonk, wutch wunohteáe magꝏ̄ongash, ne pish meechin ne kesukok sephausimuk: matta pish wutahtôun no pajeh mohtompanit,
7.16 Kah tohneit ummagꝏ̄e sephausuonk, quoshoonganúuk, asuh nannowe magꝏ̄onk, pìsh meechin ne kesukok, maguk ne sephausuonk: kah nompohkéyeunk, ne ashquitteamuk wonk pish meechin.
7.17 Qut ne sequ[t]teamuk sephausue weyaus nishikquinogok, pish chikkohsumun ut nꝏ̄taut.
7.18 Kah ne teague sephausue weyaus wutch ꝏ̄nohteae sephausuonganit, machippumuk ut nishikquinokodut, matta pish kitteamonteâe tapenumꝏ̄un, noh sephausit, matta pish tapontamauôun, pish ne nishkeneungue teaguas, kah keteahogkou noh ne mechik, pish kenunnum ummatcheseonk.
7.19 Kah ne weyaus masukamꝏ̄mꝏ̄ugk ne teag nishkeneungquok, matta pish meechꝏ̄un, pish chikohsumun nꝏ̄taut: kah ne weyaus, nishnoh pasuk noh pahkesit, pish ummechun ne weyaus.
7.20 Qut keteahogkou noh mechuk sephausue weyaus, wutch wunohteáe sephausuongash, nish wadchiyeumꝏ̄ugish Jehovah, kah ahtag nishkeneunkquok wuhhogkat. noh keteahoghou: pish tummetahwháu wutch ummissinninnúunneat.
7.21 Kah keteahogkou noh masunuk ne teaguas nishkeneungquok, wosketompae nishkeneunkqussuonk, asuh nishkeneungque puppinashim, asuh ne teague úhquanumukquok, ne nishkeneungquok: kah noh mechik sephausue weyaus wutch wunohteae sephausuonkash, nish wadchiigish Jehovah: noh keteahogkou pish tummetahwhâu wutch ummissinninnúunneat.
7.22 Kah Jehovah kenꝏ̄nau Mosesoh, nꝏ̄wau.
7.23 Kenꝏ̄s wunnaumonuh Israel, nꝏ̄wash Matta pish kummeechꝏ̄mwꝏ̄ ne teaguésog, wutch ox, asuh sheep, asuh goat.
7.24 Kah ꝏ̄weesum nuppꝏ̄e muhhog, kah ꝏ̄wesum noh sꝏ̄kquhkouut, pish auwohkon ut nish noh ananakausuonk, qut matta pish kummeechꝏ̄uneau.
7.25 Newutche howan mechuk ne wees, noh puppinashim, neh sephausitcheh wutchikohtae sephausuonk en Jehovah ut: noh keteahogkou ne mechik pish tummettahwhôu wutch ummissinnsnnûunneat.
7.26 Kah matta pish kummechꝏ̄mwꝏ̄ ne teague wusqueheonk, ut nish noh ut kꝏ̄tahtuonganꝏ̄óut, wutch puppinshaut, asuh wutch puppinashimwut.
7.27 Nish noh keteahogkou mechik ne teague wusqueheonk, noh keteahogkou tummetahwháu.
7.28 Kah Jehovah kenꝏ̄nau Mosesoh, nꝏ̄wau.
7.29 Kenꝏ̄s wunnaumonuh Israel, nꝏ̄wash noh maguk sephausuonk wutch ꝏ̄nohteae magꝏ̄onganìt, en Jehovahut, pish páudtou ummagꝏ̄onk ut Jehovahut, wutch sephausue ꝏ̄nohteae magꝏ̄onganit.
7.30 Wunnutchegash pish paudtauomꝏ̄ash, chikohtâe sephamoongash Jehovah. wees nashpe mohpanog, pish uppaudtauun, mohpanog, wahwaapunumunat, wutch waapanumwe sephausuonk anaquabit Jehovah.
7.31 Kah sephausuen pish wutchikohsumun wees ut Altarut. kah wohpannog pish wuttaihe Aaron kah wunnaumonuh.
7.32 Kah wuttinohkóunne wuhpeg, pish kummaguneau, wutch táshinnumwe sephausuonk, en sephausuenúut. wutch séphausuongane kꝏ̄nohteáe sephausuongash.
7.33 Noh, wutch wunnaumonuh Aaron, sephausit ꝏ̄sqheonk wunohteàe sephausuongash, kah wees, unninohkóunne mahpeéguanoh pish wuttaiheoh, wutche wutchipp[ai]yeum.
7.34 Newutche wahwaanenumwe mohpannog, kah tahshinnumwe mohpegq, nunneemunnumunash wutch wunnaumonuh Israel wutch wussephausuonganꝏ̄ôut, ꝏ̄nohteáe sephausuongash. kah nuttinnúmauónash Aaron sephausuaen kah wunnaumonuh, nashpe machémohtag kuhkꝏ̄waonk, wutch kenugke wunnaumonat Israel.
7.35 Yeu sussequnáonk Aaron, kah sussequnaonk wunnaumonuh, wutch Jehovah, chikohtâe sephamꝏ̄waonganit: ne kesukok nah nepauweheont, ussenat nashpe sephausue aninnohsuonk en Jehovahut.
7.36 Yeu Jehovah wutánꝏ̄teamunneah, nag aninnumauonaóut, ne kesukok nah sasequnont, wutch kenugke wunnaumonuh Israel, nashpe machemohtâg kuhkꝏ̄waonk, pannuppe uppometuonganꝏ̄ôut.
7.37 Yeu wunnaumatuonk wutchikohtáe séphausuonk, metsue sephausuonkash, kah wutch matcheseáe sephausuonkash, kah wutch panneusseâe sephausuonkash, kah wutch numwohtaut menutcheganit, kah wutch wussephausuongash wunnohteáe mâgꝏ̄ongash.
7.38 Nish Jehovah anꝏ̄nompash Mosesoh, ut wadchúut Sinai: ne kesukok annꝏ̄nont wunnaumonuh Israel, sephausinneaóut ummagꝏ̄onganꝏ̄ꝏ̄ash en Jehovahut ut touohkomukqut Sinai.
8.1 KAh Jehovah kenꝏ̄nau Mosesoh, nꝏ̄wau.
8.2 Neemun Aaron kah weeche wunnaumonuh, kah hôgkꝏ̄ongash, kah susséqueáe pummee, kah kowashenem wutch matcheseáe sephausuonk, kah neesuog ramsog, kah mat seane petukquneg manꝏ̄tat.
8.3 Kah ken moin, wame mukkinéonk, ut mukkinneáe kommukque squontamut.
8.4 Kah Moses wutussen neyanaanꝏ̄nont Jehovah: kah mukkinneunk moémꝏ̄, ut mukkinnáe kommukque squontamut.
8.5 Kah Moses uttam mukkinnéonk, yeu ne kuttꝏ̄onk ananꝏ̄teamwit Jehovah ussenat.
8.6 Kah Moses pasꝏ̄tsh[a]nau Aaronoh & wunnaumonuh: kah ukkutsumuh nippe.
8.7 Kah wutogquanuh hogkꝏ̄onk, kah upputtukquabinuh putukquobus, kah wuthogquanuh petwoshqushaonk, kah upponamauoh wuttukit ahhohtag kah upputtukquabinuh wanegik puttukquobus kah ꝏ̄neputtukquobinu[h] ne nashpe.
8.8 Upponamauoh mohpanágunit ahhohtag, kah wompanauon mohpanagunit ahhohtag Urim kah Thummim.
8.9 Kah upponamauoh muppuhkukqut ahhohtag uppuhkukqut: kah ponam muppuhkukqut ahhohtag ut mishkodtukquieu wossabpi gold, wunnetupanatamwe chetuhquab, neyanannꝏ̄nomp Jehovah Mosesoh.
8.10 Kah Moses nemunum sussequeae pummee, kah sussequnnum pummuwuttauwáe kommuk, kah wame ne na ohtag, kah ꝏ̄netupanatamwâheuh.
8.11 Kah ne wusseauhkon ut Altarut: nesausuk tahshit nompe: & sussequnum Altar, kah wame nish auwohteaongash, kah kutchessumwuitch, kah wusset, nish wunnetupanatamwáhtinneat.
8.12 Kah sokanum ne sussequeáe Pumme Aaron uppuhkukqut, kah wussusséqunuh, ꝏ̄neetupanatamwáheoneat.
8.13 Kah Moses pasꝏ̄che pasꝏ̄au wunnaumonuh Aaron, kah wuthogkquanuh hogkꝏ̄ongash, kah upputtukquabinuh puttukquobpissinash,, kah ukkushpunauoh muhpuhkukqut ahhohtagish, Jehovah neyanannꝏ̄nont Mosesoh.
8.14 Kah pasꝏ̄chewunnau kowashinnémesoh, wutche matcheseae sephausuonk: kah Aaron kah wunnaumonuh, ponamwog wunnutcheganash, uppuhkukqut kowashinnem, wutch matcheseae sephausuonk:
8.15 Kah wunnushoh, kah Moses nemunum wusqueheonk, kah upponamun wutaskonit Altar waéenu, nashpe wuttinnuhwhunitch, kah pakheau Altar, kah wusqueheonk wussokanumun ohkeiyeu Altarut, kah ꝏ̄neetupanatamwahtin wuttauwadthuónat ut.
8.16 Kah nemunum wame wees, ne ohnag nish anomut ohtagish, kah ꝏ̄wúhqunnesog wusqunit, kah neesuog wuttꝏ̄unussog, kah wees: kah Moses wutchikkossumunash ut Altar ut.
8.17 Kah kowashenem, kah ashkon, kah ꝏ̄weyaus kah ummꝏ̄e, wutchikkossumun nꝏ̄taut, poquadchit tuppuksinnꝏ̄wonganit, neyanannꝏ̄nont Jehovah Mosesoh.
8.18 Kah pasꝏ̄che pasꝏ̄au rammoh wutche chikkohtáé magꝏ̄ong, kah Aaron kah wunnaumonuh ponamau wunnutcheganꝏ̄oash ut uppuhkukqut ram.
8.19 Kah wunnushoh, kah Moses seaúhteau wusqueheonk ut Altarut waéénu.
8.20 Kah sukquswau ramoh en wutchadchapesuonganit: kah Mosos chikohsum muppuhkuk, kah chadchapag, kah wees.
8.21 Kah kutchissittau wuttinnomhog, kah muhkontash nippeit: kah Moses chikkoswau wame ramoh, ut Altarut, ne chikohtâe magꝏ̄onk, wutch wetemungquok, ne nꝏ̄tae magꝏ̄onk en Jehovahut, neyan annꝏ̄nont Jehovah Mosesoh.
8.22 Kah pasꝏ̄che pasꝏ̄au nahohtôeu [r]amoh noh ram nomwapit. kah Aaron kah wunnaumonuh ponamwog wunnutcheganóoash uppuhkukqut ram.
8.23 Kah wunnushoh, kah Moses nemunum ne wusqueheonk, kah upponamun woskéche wuttinohkóe wuhtauogqut Aaron, kah wuttinohkôe ukkeihtuhquanutchit, kah ukkeihtuhquasétut wuttinuhkóusseet.
8.24 Kah pasꝏ̄chewunnau Aaron wunnaumonuh, kah Moses ne wusque[h]eonk upponumun woskeche wuttinohkouhtáuohkut, & ut wuttinuhkoe ukkeihquanutchit, & wuttinuhkoe ukkeihtúhquasetut, kah Moses seaohteau wusqueheunk ut Altarut waéénu.
8.25 Kah nemunum wees, kah wodton, kah wame wees ne ohtunk nish anomut ohtagish, kah ꝏ̄wonkqunnesog wutch wushqunat, kah nesuog wuttꝏ̄unussog, kah ne wees, kah wuttinohkóeu mohpegq.
8.26 Kah wutch manꝏ̄taut matta seauunnogish petukqunegash, ne ohtag anaquabit Jehovah, pasuk nemunum mat seane petukquneg, kah pasuk sussequnumwe petugneg, kah pasuk wafer, kah upponamunash woskeche weesehtu, kah wuttinohkóe, muhpeguanit.
8.27 Kah wame ponamunash, u[t] wunnitcheganehtu Aaron, kah ut wunnutcheganꝏ̄óut wunnaumonuh, kah ꝏ̄wahwaâpinumunash, wutch waapenumwe sephausuonk ut anaquabit Jehovah.
8.28 Kah Moses wutamaunumunash wutch wunnutcheganꝏ̄óut, kah wutchikossumunash ut altarut, woskeche chikohtae sephausuonganit, nish nomwohtagish wutche weetemungquok, nꝏ̄tae sephausuonk en Jehovahut.
8.29 Kah Moses neemunum mohpanog, kahwahwaápenumun, wutch waâpenumwe sep-hausuonk anaquabit Jehovah, wutch num-wohtae ram, ne Moses wutchippiyeum,neyan[a]nnꝏ̄nont Jehovah Mosesoh,
8.30 Kah Moses neemunum ne sussequeae pummee, kah ne wusqueheonk, ne ohtagkup Altarut, kah wusseauhkon ut Aaronut, ut wuthogkꝏ̄unit, kah wunnaumonat, kah ut wunnaumonuh wuthogkꝏ̄unit weeche nagum, kah wunneetupanatamwahteau Aaronoh wuthogkꝏ̄unash, kah wunnaumonuh, kah wunnaumonuh wuthgkꝏ̄unash weeche nagum,
8.31 Kah Moses unnau Aaronoh, kah wunnaumonuh, neepattauꝏ̄k weyaus, ut mukkinneaekomukque squontamut, kah naut meechꝏ̄k, kah petukqunnunk ne namwohtóe munnꝏ̄taut, neyannannꝏ̄teamweyomp anꝏ̄waon Aaron kah wunnaumonuh pish ummeechineau.
8.32 Kah ne asqueteamuk weyaus, kah petukquneg, pish chikohsumuneau ut nꝏ̄taut.
8.33 Kah matta pish kussohhamꝏ̄mwꝏ̄ mukkineaekomukque squontamut, nesausuk tahshikquinne, noh pish pakodche nnag, numwohtae kesukodtut, newutche nesausuk tahshikquinne, pish numwohtou kenutcheganꝏ̄oash.
8.34 Ne mahche usseit yeu kesukok: Jehovah wutannꝏ̄teamun ne ussenat, ayimunat wunnauwadtuonk wutche kenaau.
8.35 Kah pish kutapumwꝏ̄, ut mukkinneôekommukque squontamut, kesukodae kah nukkonáe, nesausuk tahshikquinne kah pish kenanawehteomwꝏ̄ ummeechumehteaonk Jehovah, matta woh kenuppꝏ̄unnaóut, newutche ne nuttin annꝏ̄nuttean.
8.36 Kah Aaron kah wunnaumonuh wutusseneau, wame teanteaguassinish, nish Jehouah anunnꝏ̄teamwit, nashpe wunnutcheganit Moses.
9.1 ONk nnih, shwosuk adtahshikquinogkok Moses wehkomau Aaronoh kah wunnaumonuh, kah wut-Eldersumoh Israel.
9.2 Kah unnau Aaronoh, Neemun calfe wuskoshim wutch herdut, wutche matcheseae sephausuonk, kah ram wutch chikohtae sephausuonk neeswe pannuppeyeuwehettich kah sephausek ut anaquabi[] Jehovah.
9.3 Kah en wunnaumonat Istael pish kukkinnꝏ̄n, nꝏ̄wash, Nemunok nomposhìmwe goat wu[]ch goatsut, wutche matcheseae sephausuonk, kah calfe, kah lambe naneswe negonne kodtumꝏ̄k, pànnuppeyeuwutcheg, wutch chikohtae sephausuo[n]k.
9.4 Kah bull, kah ram, wutche wunohteae sephausuongash, sephausinat [u]t anaquabit Jehovah, kah metsue sephausuonk kenukkenausu pummeeit: newutche yeu kesukok kenaeihtunkꝏ̄ Jehovah:
9.5 Kah nag nemunnumwog ne Moses ananꝏ̄teamwit, anaquohtag mukkinneaekomuk, kah wame mukkinneonk paswe peyaog kah nag neepoog anaquabit Jehovah.
9.6 Kah Moses nꝏ̄wau, Yeu ne Jehovah ánꝏ̄teamwit, ne woh áseog: kah wussohsumoonk Jehovah pish kenaeihtunkqunneau.
9.7 Kah Moses unnau Aaronoh, Pasꝏ̄sukaush Altar, kah sephaush kummatcheseae sephausuonk, & kutchikohtae sephausuonk, kah ayimau kuhhog wunnauwadtuonk kah wutch missinninnûog: kah sephaush kah wussephausuongánꝏ̄ missinninnûog, kah nag áyimáu wunnauwadtuonk, neyánannꝏ̄teámup Jehovah.
9.8 Kah Aron pasꝏ̄sukom Altar, kah nushau kalfe wutch matcheseongane sephausuonk, neh wutche nagum.
9.9 Kah wunnaumonuh Aaron uppasꝏ̄chewuttaóuh wusquehonk, kah quogkinnum wuttinnuhwhunitch ut wusqueheonganit, kah upponamun wutaskonit Altar, kah sokenum wusquehonk ohkeiyeu Altarut.
9.10 Kah wees, kah wuttꝏ̄unussoh, kah wohqunnesog wutch wusqunit wutche matcheseáe sephausuonk, wutchikossumun ut Altarut. neyánannꝏ̄nont Jehovah Mosesoh.
9.11 Kah weyáus kah ashkon, wutchikossoh nꝏ̄taut poquodche tuppuksinnꝏ̄wonganit.
9.12 Kah nushau chikohtae sephausuonk kah wunnaumonuh Aaron, wuttinnumauóuh wusqueheonk, kah wusseáuhkon ut Altarut waàenu.
9.13 Kah uppádtauóneau chikohtáe magꝏ̄onk nish kogkodchuhkagish, kah uppuhkuk, kah wutchikohssumunash ut Altarut.
9.14 Kah kutchessitteo wuttinnomhog, kah muhkontash: kah wutchikossumunash ut chikohtáe sepháusuonganit ut Altarut.
9.15 Kah pasꝏ̄chewuttau wussephausuonganꝏ̄ missinninnúog, kah neemunum matcheseáe sephausuonk nomposhimwe goat, ne wutch missinninnúog kah wunushoh, kah wussepháusin wutch matchesonk neyáne negonne.
9.16 Kah pasꝏ̄chewuttau chikohtáe magꝏ̄onk, kah wuttinteáuun ne woh ânág.
9.17 Kah pasꝏ̄chewuttau meetsue sephausuonk: kah numwohtau wunnutcheg [n]oh wutch, kah wutchikossumun ut Altarut, onkatog onk ne nompoáe chikohsue sephausonk.
9.18 Kah nushau bulloh, kah ramoh wunohteae magꝏ̄e sephausuonk, ne wutch missinninnuog, kah wunnaumonuh Aaron paudtauog wusqueheonk, kah wusseauhkon ut Altarut waeenu,
9.19 Kah ꝏ̄weesum bull, kah ram, wodtan, kah wonkqunnesog, kah wuttꝏ̄unussog, kah wonkqunnesog wutch wusqunnit.
9.20 Kah ponamwog wees mohpanóganit, kah chikkohsum wees ut Altarut
9.21 Kah mohpanog, kah wuttinohkóunne muhpeg, Aaron wohwaâbenumun wutche wahwaabenumwe sephausuonk ut anaquabit Jehovah, neyan anꝏ̄teamwut Moses.
9.22 Kah Aaron tohshinum wunnutcheg nogque en missinninnutu, kah nah ꝏ̄nânumoh: kah nꝏ̄kéu wutch sephausinneat matcheseongane sephausuonk, kah chikohsue sephausuonk, kah wunohteae sephausuongash.
9.23 Kah Moses & Aaron petutteaog mukkinneaekommukqut, kah sohhamwog, kah nag wunnanumâog missinninúh, kah wussohsumoonk Jehoavh naeihtauau wame missinninnûh.
9.24 Kah na wutch sohweemꝏ̄ nꝏ̄teau, wutch anaquabit Jehovah, kah mohchikkussum ut Altarut, chikohtae sephausuonk, kah wees, kah wame missinninnûog wunnaumuneau, kah mishontꝏ̄waog, kah nag pemushadtôog wuskesukꝏ̄oash.
10.1 KAH Nadab kah Abihu, wunnaumonuh Aaron nag nemunnumwog naneeswe wu[s]censerum, kah upponamuneau nꝏ̄teau, kah ne ponamuneau weetemungquok: kah nag sephausuog anaquabit Jehovah penowe nꝏ̄teau, ne matta ánunnꝏ̄nunk.
10.2 Kah na ut sohhammꝏ̄mꝏ̄ nꝏ̄tau wutch-anaquabit Jehovah kah uppaguanuh, kah nag nuppꝏ̄og ut anaquabit Jehovah.
10.3 Kah Moses unnau Aaronoh, yeu ne anꝏ̄wop Jehovah, nꝏ̄wau, pish nꝏ̄neetupanatamwahik ut nag pasꝏ̄sukiitcheg, ut anaquabhettit wame missinni§uog pish nussohsumꝏ̄ónit: kah Aaron chequnappu,
10.4 Kah Moses wehkomau Misaeloh kah Elzaphanoh wunnaumonuh Uzziel, Aaron wussissesoh: kah nah wuttinuh: paswe peyonk, kenunnꝏ̄k kemattôog wutch anaquohtag wunnetupanatamwe-kommuk poquadchit tuppuksinnꝏ̄onganit.
10.5 Kah nag pasꝏ̄tshaog, kah ukkenunnóuh wuthogkꝏ̄unnꝏ̄ôut poquadchit tuppuksinnꝏ̄onganit, Moses ne anꝏ̄wadt.
10.6 Kah Moses unnau Aaronoh, & Eleazaroh, kah Ithamaroh wunnaumonuh, ahque mꝏ̄sontupunk, asuh ahque sꝏ̄kqshadtauꝏ̄k kuthogkꝏ̄unóash, matta woh kenuppꝏ̄unnaout, kah musquantamꝏ̄ong matta woh peyaumunꝏ̄ ut wame mukkinneonganit qut kematꝏ̄óog wame weekꝏ̄ Israel nag pish móog wutche chikkohsuonk ne Jehovah chákossik.
10.7 Kah matta pish kussohhamꝏ̄m wutch mukkinneae-kommukque squontamut ishkont kenupmwꝏ̄, newutche pummee, ne sásequnnuadt Jehovah: ne kuhhogkaóut, kah nag wutusseneau neyáunag wuttinnꝏ̄waonk Moses.
10.8 Kah Jehovah kenꝏ̄nau Aaronoh nꝏ̄wau,
10.9 Ahque wuttattásh wine ásuh manuhkag wuttattamóonk, ken, asuh weeche kenaumonog ken, petutteaog mukkinneaekomûkqut, onk woh mat kenuppꝏ̄mwꝏ̄, ne pish machemohtag kuhkꝏ̄waonk pannuppe kukpometúonganꝏ̄ont.
10.10 Kah onk woh kutchippunnumúmwꝏ̄ nashaue wanetupanatâmweyeûꝏ̄g kah nánwe ahhunnag, kah nashaue nishkeneunkquók káh pohkag.
10.11 Onk woh kukkúhkꝏ̄tomauómwꝏ̄ wúnnaúmonuh Israel, wame kuhkꝏ̄waongash nish Jehovah anꝏ̄wáche nashpe wunnutcheganit Moses.
10.12 Kah Moses kenꝏ̄nau Aaronoh kah Eleazaroh kah Ithamaroh wunnaumonuh, neh ashqueneánutcheg, nemunnumok metsue sephausuonk, ne ashqueteamuk wutch nꝏ̄tae sephamauaongash Jehovah, kah meechꝏ̄k weeche mat seanunnꝏ̄g petukqunnegash kishke Altarut, newutche ne anue wunnetupanatamweyeuꝏ̄,
10.13 Kah pish kummechineau ut wunnetupanatamwe ayeuonganit, newutche ne wutchayeuꝏ̄ kuhhogkat, kah wutchayeuꝏ̄ kenaumonat, wutch chikohtae sephamoongash Jehovah, newutche ne unanꝏ̄hteamuneah.
10.14 Kah woh waapenumwe mohpanog, & tohshinnumwe muhpekq, pish kummechineau ut pahke ayeuonganit, ken kah kenaumonog kah kuttaunog weeche ken, newutche nish magunash wutche wutchiyeumꝏ̄ash kuhhogkat, kah wutchiyeumꝏ̄ash kenaumonat, wutch wunohteae magꝏ̄e wussephausuongash wunnaumonuh Israel.
10.15 Tahshinnumwe uhpeg, kah wohwaapenumwe mohpanog, weeche weese nꝏ̄tae sephausuongash, nah pish uppaudtaunneau; woh waapenumunat, wutche woh waápenumwe sephausuonk ut anaquabit Jehovah: kah ne pish wutche ken, kah wutche kenaumonog weeche ken, nashpe machemohtag kuhkꝏ̄wáonk, neyan annꝏ̄tamwit Jehovah.
10.16 Kah Moses menuhkadtinnewhau nomposhimwe goatsoh wutche matcheseonkane sephausuonk, kah kusseh, mahchekussu, kah musquanumau Eleazaroh kah Ithamaroh wunnaumonuh Aaron neh ashqueneánutcheh, nꝏ̄wau.
10.17 Tohwutch mat mechuóg matcheseongane sephausuonk, ut wunnetupanatamwe ayeuonganit, newutche ne anue wunnetupanatamweyeuꝏ̄, & ne kittinnumunkqunneau kutashinnumunaóut ummatcheseonk mukkinéonk, ayimunat wunnauwadtuonk nag wutcheu ut anaquabit Jehovah.
10.18 Kusseh wusqueheonk matta petukodtauouun wunnetupanatamwe ayeuonganit, anumut: woh wunnámuhkut kummechináoh ut wunnetupanatamwe ayeuonganit neyan anꝏ̄teamwe.
10.19 Kah Aaron kenꝏ̄nau Mosesoh, kusseh yeu kesukok, nag magꝏ̄og ummatcheseongane sephausuonganꝏ̄, kah wutchikohtae sephausuongánꝏ̄, ut anaquabit Jehovah, kah nish wutushpunónash: kah meechuóus matcheseongane sephausuonk yeu kesukok; woh wunnegenus ut anaquabit Jehovah?
10.20 Kah Moses nꝏ̄tog, wunnegen ut wuskesukqut.
11.1 KAh Jehovah kenꝏ̄nau Mosesoh kah Aaronoh. nah wuttinuh.
11.2 Unnok wunnaumonuh Israel nꝏ̄wagk, yeug puppinashimwog pish mꝏ̄whogig, kenugke wame puppinashimwog neg ohkeit.
11.3 Wame neg wóhshwuhkossaécheg, kah wohwoshwunoncheg uppahsikossóunoh, kah onchittamont, kenugke puppinashimwut noh woh kummꝏ̄whau.
11.4 Qut yeuoh mat woh kummꝏ̄whou kennugke neg ꝏ̄nchittamoncheg, asuh nag wohwoshukossaecheg, Kámel, newutche onchittamau, qut matta passukossóou, noh pish nishkeneungqussu wutch kenaau.
11.5 Kah Cony, newutch onchittamau, qut matta passukossoou: noh pish nishkeneunkqussu wutche kenaau.
11.6 Kah Hare, newutche onchittamau, qut matta passûkossóou: noh pish nishkeneunkqussu wutche kenaau.
11.7 Kah pigs, newutche passúkossau, kah wohwoshwohkossayeu, qut matta onchittamauꝏ̄, noh pish nishkeneunkqussu wutche kenaau.
11.8 Nag ꝏ̄weyauwussumꝏ̄ matta pish kummeechꝏ̄unneau, kah wunnuppoe wuhhogkauh matta pish kummussunomwꝏ̄, nag pish nishkeneungqussuog wutche kenaau.
11.9 Yeug pish kummꝏ̄whóoóg wame neg apitcheg nippekontu: wame neg wapwekanitcheg, kah wuhhogkiitcheg ut nippekontu ut ketahhanit, kah ut sepuut, neg woh kummꝏ̄whoóog.
11.10 Kah wame neg mat wapwékanegig, kah mat wuhhogkiegig ut kehtahhannit, kah ut sepuehtu, kenugke nish noh owâas ummamonchin nippekontu kah nish noh pomantamoe keteahogkou neg apitcheg nippekontu nag pish kutuhquanumꝏ̄og.
11.11 Nux pish kutúhquanumoóog, ꝏ̄weyeusꝏ̄ matta pish kummechꝏ̄mwꝏ̄, kah wunnupꝏ̄e wuhhogkaóash, pish kutúhqontamunáoash.
11.12 Wame neg matta wapwekanegig, kah mat wuhhogkiegig ut nippekontu, noh pish kutúhquanumau.
11.13 Kah yeug pish uhquanumogig kenugke puppinshaut, neg matta pish móhwhóog, nag pish kuttúhquanumoog; wompsikuk, kah ossifrage, kah asprey.
11.14 Kah Vulter kah qussukquanush, neyanussehettit.
11.15 Nishnoh weenont neyanussehettit.
11.16 Kah kꝏ̄hkꝏ̄khes, kah peeksq, kah kiyunk, kah quanunon, neyànussit
11.17 Kah ꝏ̄hꝏ̄mous, kah kuts: kah kitchewewes.
11.18 Kah wequash, kah Pelicane, kah Gier-eagle,
11.19 Kah Stork kah Hiron neyanussit: kah Lapwing, kah matappasquas.
11.20 Nish noh oaas momonchin noh tꝏ̄weet kah yauunash pomushahtunk, noh pish kutuhquanumau.
11.21 Qut yeug pish mꝏ̄whogig, nish noh oaas momonchin noh tꝏ̄weet. noh yauunash pomushahtung, neg wohkontutcheg waabe wusseetꝏ̄out, nish waj queshahettiche, wosketohkeit.
11.22 Yeug kenukke nag mꝏ̄whogig, locust neyánussit, kah bald locust neyanussit, kah locust chargol neyánussit, & quaquequeshon[t] neyanussit.
11.23 Kah nish noh oáas uppomompâgin noh tꝏ̄weet ne yauuhkontont, noh pish kutuhquanumau.
11.24 Kah nashpe yeug, pish kenishkeneunkqussimwꝏ̄, howan masunont neh muhhogkuh, pish nishkeneunkqussu nó pajeh wunnonkꝏ̄ꝏ̄ut.
11.25 Kah howan kónunont, neh muhhogkuh, pish kutchessittau wuthogkꝏ̄unash, kah pish nishkeneunkqussu nó pajeh wunnonkꝏ̄ꝏ̄ut.
11.26 Nish noh puppinashim matta pasúkahsunk, kah matta wóhshwuhkossaig, kah matta onchittamunk, nag pish nishkeneunkqussuog wutche kenaau: howan neh masunont pish nishkeneunkqussu.
11.27 Kah nish noh oáas paumushohkodtunk wusseetash, kenugke wame puppinashimwut, noh paumushoh[k]odtunk yauunash, pish nishkeneunkqussuog wutche kenaau, howan masunont nuppꝏ̄e wuhhogkauh. noh pish nishkeneunkqussu nó pajeh wunnonkꝏ̄ꝏ̄ut.
11.28 Kah noh tashinont nag wuhhogkauh, noh pish kutchissittau wuthogkꝏ̄unash, kah pish nishkeneongqussu nó pajeh wunnongkꝏ̄uk, nag pish nishkeneunkqussuog wutche kenaau.
11.29 Kah yeug pish nishkeneunkqussitcheg wutche kenaau kenugke papomompakecheg, nag pamompakecheg ut ohkeit: weasel, kah mishabpuhquas, kah tꝏ̄nuppasog neyanussehettit.
11.30 Kah ferret, kah camelion, kah lizard, kah askequttum, kah mameechumit.
11.31 Yeug pish nishkeneungqussuog, wutche kenaau, kenugke wame neg pamompakecheg, howan neh masunont, nag nuppehettit, noh pish nishkeneunkqussu no pajeh wunnonkꝏ̄ut.
11.32 Kah ne teag poggussamꝏ̄ontamwehhettit, nuppéhettit nish nishkeneunkquodt, ne teagwe metugqué wisk. asuh ne teagquonag, asuh ne teague ohkꝏ̄un, asuh ne teague manꝏ̄tiyónag; ne teag wisq ne nashpe anakausimuk: pish ponamun nippeit, kah pish nishkeneungquodt nó pajeh wunnonkꝏ̄ut, kah pish pahketeauun
11.33 Kah nish noh ohkée wiskq, ne pagussummowontamwéhettit. ne teaguas ne anomut ohtag, pish nishkeneunkgquodt, kah pish kussukquonkóneau.
11.34 Wame meetsuonk ne woh meechumuk ne nippe ne noh wámꝏ̄uk, pish nishkeneungquodt, kah wame wuttattamóonk, ne woh wadtattamuk, nish noh ut neyaunag wiskq, pish nishkeneungquodt.
11.35 Kah nish noh teag ne wuhhogkauh pogsi[n]init, ne pish nishkeneungquodt, ahut tanneishnimuk, kah wiskquonk, nag pish sukquohtahwhóog, nish nishkeneunkquodtash, kah pish nishkeneunkquodtash wutche kenaau.
11.36 Qut tohkekom kah pussohtheg, kah moémꝏ̄uk nippe, pish pohki, qut ne masukomꝏ̄mꝏ̄uk wuhhogkau, pish nishkenunkquodt.
11.37 Kah wuhhogkauh pogkussininit nish noh wuskannemunit, nish pish ahketeámukish, pish pohkiyeuash.
11.38 Qut nippe sokanumuk wuskannemunit, kah ne muhhog ne pogkussuk, pish nishkeneunkquodt wutche kenaau.
11.39 Kah howae puppinashim nuppuk, noh wameechumumeóg, noh masunont muhhogkuh, pish nishkeneunkqussu pajeh wunnonkꝏ̄ut.
11.40 Kah noh mꝏ̄hwhont neh muhhogkuh, pish kutchissittau wuthogkꝏ̄unash, kah pish nishkeneunkqussu nó pajeh wunnonkꝏ̄ut: kah noh tashinont muhhogkuh, pish kutchessittau wuthogkꝏ̄unash, kah pish nishkeneunkqussu nó pajeh wunnonkꝏ̄ut.
11.41 Kah nish noh pamompagin owáas, noh pámompagit ohkeit, noh pish ohquanumukqussu, matta pish mꝏ̄hwhau.
11.42 Howaas paumushahtunk wunnogkus, kah howaas yauunash paumushahtunk, kah howaas mꝏ̄chekussittont, kenugke pamompakecheg ohkeit. matta pish kummꝏ̄hwoóog, ne wutche nag uhquanumukqussog.
11.43 Ahque ayeuk kukketeahogkonꝏ̄wóog, wutuhquanumukqussinneaóut, nashpe pomompagée howaas noh pomompagit: kah ahque nishkheuk kuhhogkaóog nashpe nag, woh kenishkeneunkqussinneaónt nashpe nag.
11.44 Newutche nen Jehov[a]h kum-Manittꝏ̄mwꝏ̄, kah pish kenaau kꝏ̄netupanatamwaheonaóut, kah pish kꝏ̄netupanatamweyeumwꝏ̄, newutche nen nꝏ̄neetupanatamweyeu, kah matta pish kenishkeneunkqueheaumwꝏ̄ kukketeahogkonꝏ̄wóog, nashpe pomompagée howaas, noh wogkouit ut ohkeit.
11.45 Newutche nen Jehovah, noh pasꝏ̄queóg wutch ohkit Egypt, kꝏ̄-Manittꝏ̄munneaóut: kah pish kꝏ̄neetupanatamweyeumwꝏ̄, newutche nꝏ̄netupanatamweyeu.
11.46 Yeu naumatuonk papaume puppinashimwog, kah puppinashasog, kah nish noh pomantamwe keteâhogkou ut nippekontu, kah nish noh pomantamóe pomompagàe howaas noh pamompagit ohkeit.
11.47 Penꝏ̄wehteaunat nashaue ne pohki kah ne nishkeneungquok: kah nashauwe puppinashim ne woh mꝏ̄whut, kah puppinashim, noh woh mat mꝏ̄hwhôut.
12.1 Kah Jehovah kenꝏ̄nau Mosesoh, nꝏ̄wau.
12.2 Kenꝏ̄s wunnaumonuh Israel, nꝏ̄wash, Mittamwossis wompequait, kah nekheont mukkutchou[x]oh: neit pish noh nishkeneunkqussu nesausuk tahshikquinne, neaunag ukkesukodtume sohhꝏ̄taongash, wutche ukqussinausuonk, pish nishkeneunkqussu.
12.3 Kah shwosuk tahshikquinogok, uhquaeu ꝏ̄weyausum pish quoshqusausu.
12.4 Kah noh pish nagwutteohteau ut wusqueheongane pahkhittuonganit, nishwinchatikquinne, kah nishikquinogkod: matta pish missinnumꝏ̄ teague wunnetupanatamweyeuꝏ̄g, asuh matta pish petutteáꝏ̄ wunnetupanatamwe kommukqut, nô pajeh pahkheáe kesukodtash pahshane n nag.
12.5 Kah neechad nunksquaésoh, neit pish nishkeneunkqussu neesu weeksae, kah ut wutchippꝏ̄taonganit, kah pish nagwutteahteau ut wusqueheongane pahkhettuonganit, nequtta tahshinchatikquinne, kah nequtta tashikquinne.
12.6 Kah pahkhettuáe kesukodtash mahche nnag wutch wunnaumonáin asuh wuttaunin, noh pish pasꝏ̄au ne kodtumóe lamboh, wutch chikohtáe sephausuonk, kah wuskuhwunnunnaem, asuh turtle wuskuhwhunan wutch matcheseáe sephausuonk, ut mukkinneáekommukque squontamut, en sephausuenuut.
12.7 Kah noh pish wussephausin ut anaquabit Jehovah, kah wunnauwadheoneat, neit noh pish pahkheau, wutch wuttohkekummue wusqueheonk: yeu wuttinnaumatuonganꝏ̄ mittumwussissog neechacheg, wutche nompaas kah squaas.
12.8 Kah matta wamattinnꝏ̄g wunnutcheganit wutche lambe, neit pish neemunau neesuoh turtlesoh, asuh neesuoh wuskuhwunnanémesoh, pasuk wutch chikohtáe sephausuonk, kah pasuk wutch matcheseae sephausuonk, kah sephausuaen pish ꝏ̄nauwadheuh, kah pish pahkesu.
13.1 KAh Jehovah kenꝏ̄nau Mosesoh kah Aaronoh, nꝏ̄wâu,
13.2 Wosketomp ohtag wuttuhquabée weyausut, mogquesuonk asuh mukke, asuh wompechohkag, & ohtag wuttuhquabée weyausut, ogqueneunkquok wutchekꝏ̄e eninneaonganit, neit pish paudtauónuh Aaron sephausuaen, asuh pasukꝏ̄ wunnaumonuh sephausuenúog.
13.3 Kah sephausuaen pish ukkehkinneaumun enninneaonk ut wuttuhquabée weyausut, kah wushshuwussuongash ut enninneaonganit, wompag, kah moneamunat eninneaonk, monâushik onk ne wadtuhquabée weyaus, ne wutchekꝏ̄e eninneaonk. kah sephausuaen pish wunnaumun, kah ukkenꝏ̄tamun ne nishkeneunkquok.
13.4 Kah wompechohkag, wompag, ut wadtuhquabée weyausut, kah monunneaumunat matta mꝏ̄nꝏ̄anꝏ̄g onk ne wadtuhquabée weyaus, kah ne wishshuwussuonk, matta wompanꝏ̄g: neit sephausuaen pish kuppohwhau eninneanutcheh, nesausuk tahshikquinne.
13.5 Kah sephausuaen pish ukkehkinneauoh, nesausuk tahshikquinog[k]ok, kah kusseh, enninneaonk, anu[k]kukꝏ̄kup monunneog eninneaonk matta sepagig, ut wadtuhquabit, neit sephausuaen pish ukkuppahwoh, nesausuk tahshikquinne nahohtôeu.
13.6 Kah sephausuaen pish ukkehkinneaumun nesausuk tahshikquinogkok nahohtôeu: kah kusseh, enninneaonk pohkinésit, kah enninneáonk matta sepagig ut wadtuhquabit, neit sephausuaen pish ukkenꝏ̄nuh pahkesu, ne mukke, kah pish kutchessittau wuthogkꝏ̄unash, kah pish pahkesu.
13.7 Qut mukkée nano sepakemꝏ̄uk ut wadtuhquabit, mahche nag sephausuaen, wutche uppahkesuonk, neit pish moneauau nahohtôeu nashpe sephausuaenin.
13.8 Sephausuaen nag, kah kusseh, mukke nano sepakemꝏ̄ ut wadtuhquabeit, neit pish sephausuaen ukkenꝏ̄nuh, noh nishkeneunkqu[s]su: ne wutchekꝏ̄onk.
13.9 W[u]tchekꝏ̄e enninneaonk, ohtag wostompaut, neit pish pasꝏ̄au sephausuaenuut.
13.10 Kah sephausuaen pish ukkehkinneamun kah kusseh, wompi mogqu[e]n ohtag wadtuhquabit, kah ne wompeteamꝏ̄uk wishshuwussuongash, kah ke[t]eáe neetskesue weyaus ohtag mogquesuonganit.
13.11 Ne nukkone wutchekq ut wadtuhquabée weyausut, kah sephausuaen pish ukkenꝏ̄tamun, noh nishkeneunkqussu: matta pish ukkuppohwhoh, newutche noh nishkeneunkqussu.
13.12 Kah wutchekꝏ̄onk nannón ut sꝏ̄hqueit, ut mattuhquabeit, kah wutchekꝏ̄onk nuhkuhkog, wame wadtuhquabit noh ne áninneadt, wutch uppuhkukqut yaen wusseet: nish noh adt nnagish.
13.13 Neit sephausuaen pish ukkehkinnauoh, kah kusseh, wutchekꝏ̄onk nuhkuhkog wame weyaus, neit pish kenꝏ̄nau noh ne áninnead[t] pahkesu: ne wame wompeayeuꝏ̄, noh pahkesu.
13.14 Qut ne kesukok, keteteáe weyaus naumauut, noh pish nishkeneunkqussu.
13.15 Kah sephausuaen pish naum keteae weyaus, kah pish ukkenꝏ̄nuh, noh niskeneunkqussu, keteae weyeus, ne nishkeneunkqussumꝏ̄, ne wutchekꝏ̄onk.
13.16 Asuh keteáe weyaus, quinnuppemꝏ̄ug, kah ôsꝏ̄wemꝏ̄ en wompiyeuut, neit pish peyaóneau sephausuénu,
13.17 Kah sephausuen pish wunnauuh; kah kusseh, enninneaonk quinnuppeit en ꝏ̄wompésinnaat: neit sephausuen pish ukkenꝏ̄nuh neh áninneanutcheh pahkesu, noh pahkesu.
13.18 Kah weyaus noh ohtag, wadtuhquabit pwohkusháe mogquen: kah neetskon.
13.19 Kah ne mogquenit, ne wompi mogquen, asuh wompe-chohkag, wompi mishquompamukquodt: neit pish nohtinon sephausuenin.
13.20 Kah sephausuen nag kah kusseh, naumunat mꝏ̄nóshin onk ne wadtuhquab, kah wishshuwussuonk wompag: neit sephausuen pish ukkenꝏ̄nuh nishkeneunkqussu, ne wutchekꝏ̄e enninneaonk, ne póhqushau ut mogquenit.
13.21 Qut sephausuen nag, kah kusseh, ne wanne wompanꝏ̄ wishshuwussuonk, kah matta mꝏ̄noshininnꝏ̄k ne wadtuhquab, kah pohkenompamukquodt, neit sephausuen pish ukkuppohwhoh, nesausuk tahshikquinne.
13.22 Kah sepakemoe sepakemouk, ut mattuhquabit, neit pish sephausuen ukkenꝏ̄nuh nishkeneunkqussu, noh enninneaonk.
13.23 Qut wompechohkag ne wáehquohtagkup kah matta sepakemunꝏ̄, ne kussopitáe mogquesuonk, kah sephausuen pish ukkenꝏ̄nuh pahkesu.
13.24 Asuh weyaus, ohtag waduhquabit, nꝏ̄tae chikohsuonk, kah keteaumꝏ̄ug ne chôgohtag, ne wompéchohkag, wompi musquompamukquodt, asuh wompi.
13.25 Neit sephausuen pish ukkehkeneaumun kah kusseh, wishshuwussuonk wompag, ut ne wompéchohkag, kah naumunat mꝏ̄nohshik onk ne wadtuhquab, ne wutchekꝏ̄onk, ne pohkusheau ut chikohsuonganit, kah sephausuen pish ukkenꝏ̄nuh nishkeneunkqussu, ne wutchekꝏ̄e enninneaonk.
13.26 Qut sàphausuen nag, kah kusseh, ne wanne wompano wishshwussuonk, ut wompi chokiyeuut, kah wanne mꝏ̄nóshinunnꝏ̄ onk ne wadtuhquab, kah pohkenompamukquodt, neit pish sephausuen ukkuppohwhoh nesausuk tahshikquinne.
13.27 Kah sephausuen pish ukkehkinneauoh, nesausuk tahshikquinogkok: sepakemꝏ̄e sepakemꝏ̄uk ut wadtuhquabit. neit sephausuen pish ukkenꝏ̄nuh nishkeneunkqussu, ne wutchekꝏ̄e enninneaonk.
13.28 Kah wompe chohkag, ne wáehquohtagkup, matta sepakemunꝏ̄g ut wadtuhquabit, kah pohkenompamukquok; ne chikohsue mogquesuonk: kah sephausuen pish ukkenꝏ̄nuh pahkesu, newutche, ne kussopitáe chikkohsuonk.
13.29 Kah wosketomp asuh mittamwossis, apehtunkqut enninneaonguh, ut muhpuhkukqut, asuh weeshittꝏ̄nit.
13.30 Neit sephausuen pish kuhkinneauau eninneaonguh, kah kusseh moneaumunat,mꝏ̄naushik onk ne wadtuhquab, kah ne ohtag ogguhse weesóe meesunk, neit sephausuen pish ukkenꝏ̄nuh nishkeneunkqussu, ne mukkeontuppaonk, ne wutchekꝏ̄onk ut uppuhkukqut, asuh ut weeshittꝏ̄unut.
13.31 Kah sephausuen nag, mukkeontupáe eninneaonk, kah kusseh, moneaumunneat matta mꝏ̄noshininnꝏ̄ onk ne wadtuhquab; kah na matta mꝏ̄áno. meesunk; neit pish sephausuen kuppohwhau mukkeontupáe ánunneánutcheh nesausuk tahshikquinne.
13.32 Kah sephausuen pish kuhkinneauau enninneaonguh, nesausuk tahshikquinogkok, kah kusseh mukkeontupáonk matta sepageg, kah matta ohtano weesôe meesunk, kah monunneaumunat mukkeontupáonk, matta mꝏ̄noshininno onk ne wadtuhquab.
13.33 Neit pish mꝏ̄swau wuhhogkuh, qut mukkeontupáonk matta pish ummꝏ̄sumꝏ̄un, kah sephausuen pish kuppohwhau neh mákeontuponitch[e]h nesausuk tahshikquinne nahohtôeu,
13.34 Kah sephausuen pish kuhkinneam mukkeontupáonk, nesausuk tahshikquinogkok, kah kusseh, mukkeontuppáonk matta sepakemunꝏ̄g ut mattuhquabit. kah monneaumunat, matta mꝏ̄noshininꝏ̄g onk ne wadtuhquab: neit pish sephausuen ukkenꝏ̄nuh pahkesu, kah pish kutchissitto wuthogkꝏ̄unash, kah pish pahkesu.
13.35 Qut mukkeontupáonk sepakemoe sepakemꝏ̄uk ut mattuhquabit, mahche pahkesit.
13.36 Neit sephausuen pish wunnauuh, kah kusseh, mukkeontupáonk sepakemꝏ̄uk ut mattuhquabit, sephausuen matta pish natinnehamꝏ̄ weesôonukquou, noh nishkeneunkqussu,
13.37 Qut mukkeontupáonk waeekqushikup moneaumuneat, kah mꝏ̄onukquôu noh tanneguk, mukkeontupáonk neetskon, noh pahkesu, kah sephausuen pish ukkenꝏ̄nuh pahkesu.
13.38 Kah wosketomp asuh mittamwossis, ohtag ut weyause mattuhquabit, wequae chohkag, wompe wequae chohkag.
13.39 Neit sephausuen pish ukkehkeneaumun kah kusseh, ut weyause wadtuhquabit ne ohtag wequáe chohkagish pohkinne wompi, ne momóne chohki, ne adtannegig wadtuhquabit, noh pahkesu.
13.40 Kah wosketomp ummeesunk penushunk. noh mukukkontupau, noh pahkesu.
13.41 kah uppuhkukque meesunk nꝏ̄kshunk wuskodtukquieu, noh mꝏ̄sontupau, noh pahkesu.
13.42 Kah mukukkontupóunit, asuh mukukkontupáe muskodtukqut, ne ohtag enninneáonk, wompe mushquompamukquodt, ne wutchekꝏ̄onk mꝏ̄skemꝏ̄ ut ummukukkontupóunit, asuh ummukukishkodtukqut.
13.43 Kah sephausuen pish ukkeihkeneaumun kah kusseh, mogquesue enninneaonk, wompag, mishquompamukquok, ut ummukukkontupóunit asuh ummukukishkodtukqut: neyáhunag wutchekꝏ̄onk ut wadtuhquabée weyausut.
13.44 Noh wutchekꝏ̄e wosketomp, noh nishkeneunkqussu, sephausuen pish ukkenꝏ̄nuh pannuppe nishkeneunkqussu, wuttinninneâonk ut uppuhkukqut ohteau. 
13.45 Kah noh wutchekq, noh apehtunkquit enninneáonk, wuthogkꝏ̄unash pish nehnekukkomunash, kah uppuhkuk pish woshwutteau, kah pish ponam onkwheg, waàbe wussissittꝏ̄nìt: kah pish mau, nunnishkeneunkqus; nunnishkeneunkqus.
13.46 Wame kesukodtash noh enninneâonk pish ápehtauoncheh, pish nishkeneunkqussu, noh nìshekeneunkqussu, pish nonsiyeu poquodche tuppuksinnꝏ̄wonganit, ne pish wutayeuonk.
13.47 Kah hogkꝏ̄onk wutchekꝏ̄e enninneáonk ne ohtag, ut wꝏ̄lle mꝏ̄nakinut, asuh hashabponakinit.
13.48 Asuh ut warput, asuh ut wꝏ̄fut, asuh hashabpe asuh wꝏ̄lle, asuh ut ohkꝏ̄nat, asuh ne teagquodtag.
13.49 Kah enninneáonk ashkosquesit, asuh mushquompamukqussit, ut hogkꝏ̄onganit, asuh ohkꝏ̄nat, asuh ut warput, asuh ut wꝏ̄fut, asuh mattagunne wiskq ne wutchekꝏ̄e enninneáonk, kah pish ukkehkeneamun sephausuen.
13.50 Kah sephausuen pish naum enninneáonk, kah pish kuppohham ne enninneáonk nesausuk tahshikquinne.
13.51 Kah pish kuhkinneam enninneáonk nesausuk tahshikquinogkok: enninneàonk sepagkit ut hogkꝏ̄onganit, asuh warput, asuh wꝏ̄fut, asuh ut ohkꝏ̄nat, wame ne ohkꝏ̄nayeuꝏ̄k, wutche auwohteaonk: ne enninneâonk, annusteóe wutchekꝏ̄onk, ne nishkeneunkquodt.
13.52 Kah pish chikkossum hogkꝏ̄onk, asuh warp asuh wꝏ̄f, wꝏ̄lle asuh hashabpe, asuh ne teagwe wiskq uttoh apit enninneáonk, newutche popóquodtamwe wutchekꝏ̄onk, nish chikkohtau ut nꝏ̄taut.
13.53 Kah sephausuen nag, kah kusseh, enninneáonk wanne sepageu ut hogkꝏ̄onganit, asuh warput asuh wꝏ̄fut, asuh ne teague ohkꝏ̄nie wiskq.
13.54 Neit sephausuaen pish annꝏ̄teamꝏ̄, kutchissittauunat ne ápit enninneáonk, kah pish ukkuphamun nesausuk tahshikquinne, nahohtôeu,
13.55 Kah sephausuen pish kuhkinneam, mahche enninneâonk kutchessumit, kah kusseh enninneâonk matta penꝏ̄e unnussegk, kah enninneáonk matta sepagig, ne nishkeneungquodt, pish kutchikkossumun ut nꝏ̄taut: ne anóme popóqui, asuh webe anomut asuh webe woskeche.
13.56 Kah sephausuen nag, kah kusseh, enninneáonk pohkenompamukqussit, mahche kutchessumit, neit pish wunnehnekukkomun wutch ne hogkꝏ̄onganit, asuh wutch ne ohkꝏ̄nat, asuh wutch warput, asuh wutch wꝏ̄fut.
13.57 Kah ash naut ut hogkꝏ̄onganit, asuh warput, asuh wꝏ̄fut, asuh ohkꝏ̄nie wiskq. ne póhkushie woskeche enninneâonk, nꝏ̄taut pish kutut chikohsumun, ne âpit enninneáonk.
13.58 Kah hogkꝏ̄onk asuh warp asuh wꝏ̄f, kah teague hohkꝏ̄nie wiskq, ne pish kodshittauon, kah enninneáonk amaéhtog, neit pish kutchissittauun nahohtóeu, kah pish pohki.
13.59 Yeu unnaumatuonk papaume wutchekꝏ̄e enninneâonk, ut wꝏ̄lle asuh hashbpe hogkꝏ̄onganit, asuh warput asuh wꝏ̄fut, asuh ne teague mattagunne wiskq, wuttittamunat pohki, asuh wuttittamunat nisheneunkquodt.
14.1 KAH Jehovah kenꝏ̄nau Mosesoh, nꝏ̄wau.
14.2 Yeu pish naumatuonk wutche watchequt, ne kesukok pish pahkhit, pish pasꝏ̄au sephausuenuut.
14.3 Kah sephausuen pish sohham wutch tuppuksinnꝏ̄wonganit, kah sephausuen pish ummoninneauoh, kah kusseh, wutchekꝏ̄e enninneâonk neetskog, ut noh wachequt.
14.4 Neit sephauseun pish anꝏ̄teamꝏ̄, kah pish neemunumwanshau noh pahkhet neesuog psuksesog keteaog kah pahkesitcheg, kah etchikkuppemesontug, kah maskꝏ̄kag, kah hysop.
14.5 Kah sephausuen pish annꝏ̄teamꝏ̄, kah pish nushau pasukꝏ̄ psuksesoh: ut ohkee wishquadt, waabese pomantamoe nippeit.
14.6 Kah pomantamwae psuksem, pish wunnemunoh, kah utchikkupyemesontug, kah maskꝏ̄kag kah hysop, kah pish upwogkinnumun, ut ꝏ̄sqheonganit psuksem noh nashomukup, waabese pomantamwae nippeit.
14.7 Kah pish wusseauhkóuh, noh pahkhit wutch ꝏ̄chequenneat, nesausuk tahshit nompe; kah pish uppakheuh, kah pish ponunau, pomantamóe psuksesoh, ut woskeche ohteakonit.
14.8 Kah noh pahkhit, pish kutchissittau wuthogkꝏ̄unash, kah pish mꝏ̄sum wame ummesunk, kah pish kutchissumꝏ̄h ut nippeit, onk woh pahkesu, kah ne mahchein nag pish petutteau tuppuksinnꝏ̄wonganit, kah pish uppu poquadchikkomuk nesausuk tahshikquinne.
14.9 Kah pish n nih nesausuk tahshikquinokok, pish mꝏ̄sum wame ummeesunk, uppuhkukqut, kah ꝏ̄weeshittꝏ̄nôunut, kah ummomóunoh, wame ummeesunk pish wuttummussumunash, kah pish kutchissittau wuthogkꝏ̄unash, kah pish kutchissittau ꝏ̄weyaus ut nippekontu, kah pish pahkesu.
14.10 Kah ut shwosuk tahshikquinogkodtut pish neemunau neesuoh nomposhimwe lamboh, pannuppeyeuutcheg, kah pasuk squoshimwe lambe, ne negonne kodtumꝏ̄k, pannuppeyeuit, kah nishwinash Omersash pasquag nꝏ̄h[b]ik, wutche meetsue sephausuonk, kenukkenausu pumme, kah pasuk wunnonteamése pummee.
14.11 Kah sephausuen noh pahkheont, pish neepauweheau wosketompuh noh pahkhetche, kah yeush, ut anaquabit Jehovah, ut mukkineâe kommukque squontamut.
14.12 Kah sephausuen pish nemunau pasukꝏ̄ nomposhimwe lamboh, kah pish sephausinneuh wutch panneseáe sephausuonk, kah wunnonteamese pummee; kah pish papaumenumun wutche papaumenumwe sephausuonk, ut anaquabit Jehovah.
14.13 Kah pish nushau nomposhimwe lamboh, ut ayeuonganit ne adt nushont matcheseongane sephausuongoh, kah chikkohtae sephausuongoh, ut wunneetupanatamwe áyeuonganit, newutche neyane matcheseáé sephausuonk wuttaihe sephausuen neyane panneseae sephausuonk: anue wunneetupanatamweyeuꝏ̄.
14.14 Kah sephausuen pish nemunum panneseáe sephausue wusqueheonk, kah sephausuen pish upponamauon wuttinohkôunne wosketuttauogut, neh pahkhetcheh, kah ut wuttinohkôunne kehtuhquáunitch, kah ut wuttinohkôunne keihtuhquasetit.
14.15 Kah sephausuen pish nohwuttinum né wunnonteamese pummee, kah pish wussokanumun sephausuen ummenadcheane anomanutcheg.
14.16 Kah sephausuen pish pwogkinnum wuttinnohkóunne wuttinnuhwhunitch, ut pummeit, ne ummenadcheane anómanutcheit, kah pish seaóhteau pummee nesausuk tahshit nompe, ut anaquabit Jehovah.
14.17 Kah ne ashqshunk pumme, ne ummenadcheane anomanutcheit, sephausuen pish upponamun wuttinohkôunne wosketuttauogut, noh pahkhet, kah ut wuttinohkôunne ukkeihtuhquanutcheit, kah wuttinohkôunne keihtuhquasetit, woskeche panneseae sephausuongane wusqueheonganit.
14.18 Kah ne ashqshunk pumme, ne wuttinnomanutcheit sephausuen pish upponamun uppuhkukqut noh pahkhet, & sephausuen pish ꝏ̄nauwadtuwâheuh ut anaquabit Jehovah.
14.19 Kah sephausuen pish sephausu, matcheseongane sephausuonk, kah pish wunnauwadtuwaheau, noh pahkhet wutch wunnishkeneunkqussinneat, kah ne mahche, pish nushau chikohtae sephausuonk.
14.20 Kah sephausuen pish sephausu chikohtae sephausuonk, kah meetsue sephausuonk ut Altarut, kah sephausuen pish ꝏ̄nauwadtuwaheuh, kah pish pahkesu.
14.21 Kah noh matchekit, kah wunnutcheg nꝏ̄nunnumunit: neit pish neemunau pasukꝏ̄ nomposhimwe lamboh wutch panneseae sephausuonk, wutche papaumenumwé ꝏ̄nauwadtuwahéonat: kah nequtchippi piukque chippag pasquag nꝏ̄khik kenukkenósu pummee, wutche metsue sephausuonk, kâh wunnonteamese pummee.
14.22 Kah neesuog turtle wuskuhwhunnanaog, asuh nesuog wuskuhwhunnanamésog, neh wunnutcheg tapenumunit: kah pasuk pish matcheseongane sephausuonk, kah onkatuk chikohtae sephausuonk,
14.23 Kah néh pish uppasꝏ̄oh, shwosuk tahshikquinogkodtut, wutche uppahkheaonk wuhhogkuh, en sephausuenuut, ut mukkinneaekommukque squontamut, ut anaquabit Jehovah.
14.24 Kah sephausuen pish nemunau nomposhimwe lamboh, wutche panneseae sephausuonk, kah ne wunnonteamese pumme, kah sephausuen pish pápaumenumun, wutche papaumenumwe sephausuonk ut anaquabit Jehovah.
14.25 Kah pish nushau nompashimwe lamboh wutch panneseae sephausuonk, kah sephausuen pish neemunum, ne nawhutche panneseae sephausuongane wusqueheonk: kah pish upponamun wuttinohkôune wosketuttauogkut neh pahkhetcheh: kah ut wuttinohkôunne kehtuhquanitchit kah ut wuttinohkóunne kehtuhquasetit.
14.26 Kah nawhutch pummee, sephausuen pish wussokanumun ut sephausuen ummenadcheane anomunutchit.
14.27 Kah sephausuen pish seauhteau nashpe wuttinohkôunne wuttinnuhwhunitch, nawhutch pummee ne ummenadcheanutchit: nesausuk tahshit nompe, ut anáquabit Jehovah.
14.28 Kah sephausuen pish ponam nawhutch ne pummee, ne wuttinnomunutchit: ut wuttinohkôunne wosketuttauogkut, noh pahkhit, kah ut wuttinohkôunne ukkeihtuhquanutchit kah ut wuttinohkôunne ukkeihtuhquasetit: ut ayeuonganit panneseae sephausuongane wusqueheonganit.
14.29 Kah ne ashqshunk pummee, ne sephausuen wuttinnomenutchit, pish upponamun, uppuhkukqut noh pahkhit: ꝏ̄náuwadtuwaheónat ut anaquabit Jehovah.
14.30 Kah pish magꝏ̄ pasukꝏ̄ turtlee wuskuhwhunnanamesoh asuh wuskishae wuskuhwhananaog neh wunnutcheg tapenuk.
14.31 Ne wunnutcheg tapenuk, pasuk wutch matcheseongane sephausuonk, kah onkatuk wutch chikohtae sephausuonk, weeche metsue sephausuonk, kah sephausuen pish ꝏ̄nauwadtuwaheuh ne pahkhetche, ut anaquabit Jehovah.
14.32 Yeu naumatuonk papaume nagum noh wachekꝏ̄e enninneadt, noh wunnutche, matta tapenumꝏ̄g ne woh waj pahkhit.
14.33 Kah Jehovah kenꝏ̄nau Mosesoh kah Aaron, nꝏ̄wau,
14.34 Peyâôg ohkeit Kanaan, ne anumauunôg wutch ahtoonk: kah nuppon wutchekꝏ̄e enninneaonk wetuómut, ut ohkeit, ne kutohtoonganoóut.
14.35 Neit noh pish peyau, waékittog, kah pish wuttinnon sephausuenuh, nꝏ̄wadt, onatuh enninneaónk naeihtait ut wetuómut.
14.36 Kah sephausuen pish anꝏ̄teamꝏ̄, kah pish mahchekomukquehteáog wetu asquam papetutteakup sephausuen, ukkehkinneauónat enninneaonguh, ishkont wame ne ohtag wetuómut, woh nishketeauun: kah ompetag sephausuen pish petutteau ukkehkeneaumunat wetu.
14.37 Kah pish kuhkinneauau enninneaonguh, kah kusseh, enninneaonk ohtag sussuppongkomuk, puppuhke hunnompàsik, ashkoshquompamukqussit, asuh mushquompamukqussit. kah monunneauónat mꝏ̄nóshik onk ne sussuppongkommuk.
14.38 Neit sephausuen pish sohham ne wutch wetuómut, en squontamut wetuómut: kah pish kuppohham wetu nesausuk tahshikquinne.
14.39 Kah sephausuen pish qushkeu nesausuk tahshikquinogkok: kah pish wunnaumun, kah kusseh, enninneaonk sepagit, ut sussipponkkomuk.
14.40 Neit sephausuen pish annꝏ̄teamꝏ̄, kah nag pish amaunnumwog qussukquanash, ne ápit enninneaonk: kah pish wussohwhôkonâoash en poquadchotanát, en nishkeneungque ayeuonganit,
14.41 Kah pish wutchekhomwaheun ne wetu, anomukkommuk, waéénu. kah pish wussokanumunneau ne puppissi chekhammohettit, en poquadchꝏ̄tanat, en nishkeneunkque áyeuonganit.
14.42 Kah nag pish nemunnumwog onkatogish qussukquanash, kah pish ne wunnompatauunneau, yeush qussukquanash: kah pish nemunum onkatuk puppissi, kah pish wussissꝏ̄numun wetuómut.
14.43 Kah enninnáonk wonk quskeit, kah ut pokishont weetuomut, mahche amaunuk qussukquanash, kah mahche chekhog weetu, kah mahche sussꝏ̄unuk.
14.44 Neit sephausuen pish peyau, kah pish ukkehkinneaumun, kah kusseh, enninneáonk sepagit wetuómut: ne pohpóquttamwe wutchekꝏ̄onk ut wetuómut, ne nishkeneunkquodt.
14.45 Kah pish sꝏ̄hqunum wetu, nish qussukquanash, kah ne timbernash, kah wame puppissi ne wetuómut, kah nish pish wussꝏ̄hꝏ̄wuttaunnash en poquodchꝏ̄tani, en nishkeneungque ayeuonganit.
14.46 Kah noh petutteadt wetuómut, wame kesukodtash ne kophog, noh pish nishkeneunkqussu nó pajeh wunnonkꝏ̄ꝏ̄k.
14.47 Kah noh káit ne wetuómut, pish kutchissittau wuthoggꝏ̄unash, kah noh meetsit ne ut wetuómut, pish kutchissittau wuthogkꝏ̄unash.
14.48 Kah sephausuen peyont, petutteadt, kah kuhkinneog, kah kusseh, enninneáonk matta sepakeu ut wetuómut, mahche wetu sussꝏ̄nósik, neit pish sephausuen kenꝏ̄tam wetu pohki, newutche enninneáonk neetskehteauun.
14.49 Kah pish nemunau, pahketeauunat wetu, neesuog psuksesoh: kah utchikkuppemusontugk kah maskꝏ̄kag, kah hysop.
14.50 Kah pish nushau pasukꝏ̄h psuksesoh, ut ohkéé wisquadt, waabese pomantamwáe nippeit.
14.51 Kah pish nemunum utchikuppemesontugk, kah hysop, kah maskꝏ̄kag, kah keteáe psuksem, kah pish upwogkinnumunash ut ꝏ̄sqheonganit noh noshit psuksem, kah ut pomontamwáe nippeit, kah pish wusseauhkon wetuômut, nesausuk tahshit nompe.
14.52 Kah pish pahketeau wetu nashpe ꝏ̄sqheonk psuksem, kah nashpe pomontamwáe nippe, kah nashpe keteáe psuksem, kah nashpe utchikuppemusohtugk, kah nashpe hysop kah nashpe maskꝏ̄kag.
14.53 Kah pish ponunau keteâe psuksesoh, ut poquadchꝏ̄tanat, ut woskeche ohteakonit: kah pish wunnauwadtuwáhtau wetu, kah pish pohki:
14.54 Ne unnaumatuonk nishnoh wutchekꝏ̄e enninneâonk, kah mukkeontuppáonk.
14.55 Kah papaúme wutchekꝏ̄e hogkꝏ̄onk, kah ut wetuómut.
14.56 Kah wutch mogquesuonk, kah wutch mukkée, kah wutch wompe chohkag.
14.57 Kuhkꝏ̄tomuhkonat ut ukkesukkodtume nishkeneunkqussit, kah ut ukkesukkodtume pahkesit: ne unnaumatuonk wutch wutchekꝏ̄onk.
15.1 KAh Jehovah kenꝏ̄nau Mosesoh kah Aaronoh nꝏ̄wau,
15.2 Kenꝏ̄nꝏ̄k wunnaumonuh Israel, kah nag unnôk, Howae wosketomp sohwutchuog wutch weyáusut, ne wussohwutchuwaneunk, waj nishkeneunkqussu.
15.3 Kah yeu pish wunnishkeneunkqussuonk, ut wussohwutchuwanénat, ꝏ̄weyaus sohwutchuog, asuh kuppohhósik ꝏ̄weyaus wutch wussohwutchuwannenat: ne wunnishkeneunkqussuonk.
15.4 Nishnoh appin uttoh kait, noh sohwutchuwanneit, pish nishkeneunkquodt, kah nishnoh auwohteaonk, ne quenapit, pish nishkeneunkquodt.
15.5 Kah howan toh masinuk wutappin, pish kutchissito wuthogkꝏ̄unash, kah pish kutchessumꝏ̄ ut nippeit. kah pish nishkeneunkqussu nô pajeh wunnonkꝏ̄ut.
15.6 Kah noh apit, ne auwohteâonk, ne quenapit noh sohwutchuanit, pish kutchessitꝏ̄ wuthogkꝏ̄unash, kah pish kutchessumꝏ̄ ut nippeit, kah pish nishkeneunkqussu nô pajeh wunonkꝏ̄ut.
15.7 Kah noh masunuk ꝏ̄weyaus noh sohwutchuanit, pish kutchessittꝏ̄ wuthogkꝏ̄unash, kah pish kutchessumꝏ̄ ut nippeit, kah pish nishkeneunkqussu nô pajeh wunnonkꝏ̄ut.
15.8 Kah noh sohwutchuanit suhquonont neh pahkesinitcheh, neit pish kutchessittau wuthogkꝏ̄unash, kah pish kutchessumꝏ̄ ut nippeit, kah pish nishkeneunkqussu nô pajeh wunnonkꝏ̄ut.
15.9 Kah nishnoh sadle ne noh quenapit noh sohwutchuanit, pish nishkeneunkquodt,
15.10 Kah nishnoh howan ummussunnumun ne teag ne agwe ohtag, pish nishkeneunkqussu nó pajeh wunnonkꝏ̄ut, kah noh nish kóunnukish, pish kutchessumau wuthogkꝏ̄unash, kah pish kutchessumꝏ̄ ut nippeit, kah pissh nishkeneunkqussu nô pajeh wunnonkꝏ̄ut.
15.11 Kah nishnoh howan noh masunont noh sohwutchuanit, kah matta kussenitchag ut nippekontu, pish kutchessittau wuthogkꝏ̄unash, kah pish kutchessumꝏ̄ ut nippeit kah pish nishkeneunkqussu nô pajeh wunnonkꝏ̄ut.
15.12 Kah ohkéé wishq, ne masunuk noh sohwutchuwanit, pish sukquhkon, kah nish noh mehtugque wishq pish kutchessittauun ut nippeit.
15.13 Kah noh sohwutchuanit, pahkhet wutch wussohwutchuwanenat; neit ogketamwanshau wuhhogkuh nesausuk tahshikquinne, wutche pahkheaonk, kah pish kutchessittau wuthogkꝏ̄unash, kah pish kutchessittau ꝏ̄weyaus ut pomantamwáe nippeit, kah pish pahkesu.
15.14 Kah shwosuk tahshikquinukok, pish nemunumwanshau wuhhogkuh, nesuoh turtlesoh, asuh neesuoh wuskuhwhunnanámesoh: kah pish peyau anaquabit Jehovah, ut mukkinneáe-kommukque squontamut, kah pish wuttinnumauóneau sepháusuéneuh.
15.15 Kah sephausuen pish nah ummagunoh, pasuk matcheseáe sephausuonk, kah onkatuk chikohtáe sephausuonk; kah sephausuen pish ꝏ̄nauwadtuwaheuh anáquabit Jehovah, wutche wussohwutchuwáneonk.
15.16 Kah howae wosketomp, weepamꝏ̄e wuskannem sohwetunkqut, neit pish kutchissittau wame wuhhog nippekontu, kah pish nishkeneunkqussu nô pajeh wunonkꝏ̄ut.
15.17 Kah nishnoh hogkꝏ̄onk, kah nishnoh ohkꝏ̄n, pogkushik ne weepamue wuskannem pish kutchissittauun ut nippekontu, kah pish nishkeneunkquodt nô pajeh wunnonkꝏ̄ut.
15.18 Kah mittamwossis neh wosketomp neesukeh, nashpe weepamꝏ̄e wuskannem: nag pish wonk kutchissumaog wuhhogkauh ut nippekontu, kah pish nishkeneunkqussuog nó pajeh wunnonkꝏ̄ut.
15.19 Kah mittamwossis qussinausit, kah ne suhwhutchuog ut weyausut, wusqueheonganúꝏ̄k: noh pish chippitteau nesausuk tahshikquinne, kah nishnoh howan noh masunont, pish nishkeneunkqussu nô pajeh wunnonkꝏ̄ut.
15.20 Kah nishnoh teag ne apsuk chippitteadt, pish nishkeneunkquodt, kah nishnoh teag wutahpappin, pish nishkeneunkquodt.
15.21 Kah nishnoh howan masunuk n noh wutappin, pish kutchissittau wuthogkꝏ̄nash, kah pish kutchissumau wuhhogkuh ut nippekontu, kah pish nishkeneunkqussu nó pajeh wunnonkꝏ̄ut.
15.22 Kah nishnoh howan ummussinnumun ne appapit, pish kutchissittau wuthogkꝏ̄unash, kah pish kutchissumau wuhhogkuh ut nippekontu, kah pish nishkeneunqussu nó pajeh wunnonkꝏ̄ut.
15.23 Kah ohtag wutapinneat, asuh auwohteaonk ne ahpapit mussunuk, pish nishkeneunkqussu nô pajeh wunnonkꝏ̄ut.
15.24 Kah wosketomp wunnamuhkut wehpamont, kah qussinausit, neit pish nishkeneunkqussu nesausuk tahshikquinne: kah nish noh appin ne sepsuk pish nishkeneunkquodt.
15.25 Kah mittamwossis qussinausit mꝏ̄chetikquinne, mahche aquompae chippitteadt, asuh qussinausit mahche chippitteadt wame kesukodtash nishkeneunkque quassinausitchish, neyane ukkesukodtume chippekonat pish nishkeneunkqussu,
15.26 Nishnoh appin ne sepsik, wame ukqussinausue kesukodtash, pish wutahqhikqun, chippꝏ̄tae appinneat: kah nishnoh ne ahpapit, pish nishkeneunkquodt neyane wutchippꝏ̄tae nishkeneunkquotꝏ̄m.
15.27 Kah nishnoh pasuk nish masunuk, pish nishkeneunkqussu, kah pish kutchissittau wuthogkꝏ̄unash, kah pish kutchissumau wuhhogkuh ut nippekontu, kah pish nishkeneunkqussu nô pajeh wunnonkꝏ̄ut.
15.28 Kah pahkhit wutch ukqussinausinneat, neit pish ogketamwanshau wuhhogkuh nesausuk tahshikquinogkod, kah ne mahche n nag pish pahkesu.
15.29 Kah shwosuk tahshikquinogok, pish neemunau neesuoh turtlesoh, asuh neesuoh wuskuhwhannanámesoh, kah pish uppaudtauónuh sephausuénunnuut mukkinneaekommukque squontamut.
15.30 Kah sephausuen pish magꝏ̄ pasukꝏ̄ matcheseae sephausuonk, kah onkatuk chikohtae sephausuonk: kah sephausuen pish wunnauwadtuwaheuh ut anaquabit Jehovah, wutche ukqussinausue nishkeneunkqussuonk.
15.31 Kah ne pish kutchippin wunnaumonuh Israel wutch wunnishkeneunkqussuonganꝏ̄óut, matta wunnuppꝏ̄unnaóut, ut wunnishkeneunkqussuonganꝏ̄óut, nishketeauwuhhittit nut-tabernaklum, ne kenugke wuhhogkaóut.
15.32 Yeu unnaumatuonk wutch noh sohwutchuwanit, kah wutch noh weepamꝏ̄wae wuskannem sohweetunkqut, wunnishhikqunat
15.33 Kah wutch noh qussinausue mahchinadt, kah wutch noh sohwutchuanit wutch wosketomp, kah wutch mittamwossis: kah wutch wosketomp, noh nesuk neh nishkeneunkqussinutcheh.
16.1 KAh Jehovah kenꝏ̄nau Moses, mahche nuppinit nesuoh wunnáumonuh Aaron, sephaushettit ut anáquabit Jehovah kah napohettit.
16.2 Kah Jehovah unnau Mosesoh, Kenꝏ̄s Aaron kemat, matta wunnagwutteáe peyónat, ut wunnetupanatamwe ayeuonganit, unnóme adtnikheganit: anaquohtag petwohtag monaneteáe appuonganit, ne waabese Arkut, onk woh mat nuppꝏ̄, newutche ut matokqsut, nen pish nunnogqus, ut ne petwohtag monaneteáe appuonganit.
16.3 Yeu pish wunnashpe peyon Aaron, ut wunnetupanatamwe ayeuonganit, oxenemes woshkoshimo wutch herdut, wutch matcheseongane sephausuonk, kah ram wutch chikohtáe sephausuonk.
16.4 Noh pish hogkꝏ̄ wunnetupanatamwe hashabponag, kah hashabponagane breeches, pish upponamun ꝏ̄weyausut: kah hashabponagane puttukquobus pish puttukquobussu, kah nashpe hashabponagane uppuhkukqut ahhohtag, pish wunnéheun, nish wunnetupanatamwe hogkꝏ̄ongash, kah pish kutchissittau wuhhog ut nippekontu, kah pish wuthogquin.
16.5 Kah pish nemunau wutch ummukkinneonganit Israel, nesuoh nomposhimwe goansoh, wutch goatsut, wutche matcheseongane sephausuonk, kah pasuk ram wutch chikohtae sephausuonk,
16.6 Kah Aaron pish sephausu oxenesoh wutch matcheseongane sephausuonk, neh wutche wuhhogkuh, kah pish wunnauwadtuwáheau wuhhogkuh, kah wutch week.
16.7 Kah pish nemunau nesuoh nomposhimwe goatsoh, kah pish wunnepauweheuh ut anaquabit Jehovah, ut mukkinneáekommukque squontamut.
16.8 Kah Aaron pish tanohtôadtu neesuoh nomposhimwe goatsoh, pasuk tanohtôadtuonk wutch Jehovah, kah pasuk tanohtôadtuonk wutch pohquohhámoe goat.
16.9 Kah Aaron pish pasꝏ̄tshanau noh goat neh wuttittanohtôadtuonk Jehovah pagshik kah pish ummagunuh matcheseongane sephausuonk.
16.10 Qut nomposhimwe goat, noh wuttittanohtôadtuonk pohquohhamoe goat pagshik, pish keteae nepauweheau anaquabit Jehovah, neh wunnashpe wunnauwadtuwahuónat: kah ummoncheaheoneat, wutche pohqohhamoe goat, en touohkomuk.
16.11 Kah Aaron pish pasꝏ̄tshanau oxenoh wutch matcheseae sephausuonk, neh wutche nagum, kah pish wunnauwadtuwaheau wuhhogkuh kah wutche week, kah pish nushau oxenoh wutch matchese[á]e sephausuonk ne wutch nagum.
16.12 Kah noh pish nemunum censer numuohteau nꝏ̄tae mohkossaash, wutch Altarut []t anaquabit Jehovah: kah wunnutcheganit numwohteau incense, ne wetemunge. quok spices, pishquehthausuash: kah pish uppaudtauun anôme onkwhonganit,
16.13 Kah pish ponam incense ut nꝏ̄taut, ut anaquabit Jehovah, onk incensee matokqs woh nuhkuhkom pehtwohtae monaneteae appuonk, waabese ohtag wauwâonk, onk woh mat nuppꝏ̄.
16.14 Kah pish nemunum nawhutch ꝏ̄sqheonk ox, kah pish wusseauhkon nashpe wuttinnuhwhunitch, ut pehtwohtae monaneteae appuonganit, wutchepwôau kah anaquohtag pehtwohtae monaneteae appuonganit, pish seauhkon nawutche wusqueheonk, náshpe wuttinnuhwhunitch nesausuk tahshit nompe.
16.15 Kah pish nushau nomposhimwe goatsoh, wutch matcheseae sephausuonk, noh wutche missinninnuog, kah pish paudtou wusqueheonk, anóme onkwhonganit: kah pish wuttinteauun noh wusqueheonk neantonkup ꝏ̄sheonk oxen, kah pish wusseauhkon ut pehtwohtáe ummoneteae appuonganit kah anaquohtag monaneteae appuonganit.
16.16 Kah pish wunnauwadtuwatou wunnetupanatamwe ayeuonk, newutche wunnishkeneongqussuonganꝏ̄ wunnaumonuh Israel, kah newutche uppanneseonganóash, kah wame ummatcheseonganóash, kah ne pish wuttinteauun mukkinneaekommuk, ne wetomukquehettit, ut nashauwe wunnishkeneunkqussuóut.
16.17 Kah na pish matta howan, ut mukkienáekomukqut, petutteadt, ꝏ̄nauwàdtuwahuônat ut wunneetupanatamwe ayeuonganit, no pajeh wussohhamunat: kah nô pajeh ꝏ̄nauwadtheonat wuhhogkuh, kah wutche weetu, kah wutche wame moeuwekomongane Israel.
16.18 Kah pish sohham en Altarut, ne ohtag anaquabit Jehovah, kah pish ꝏ̄nauwadttittauun; kah pish nemunum nawhutche ꝏ̄sqheonk oxen, kah nawhutch ꝏ̄sqheonk nomposhimwe goats, kah pish upponamun wutaskonit Altar, waéénu,
16.19 Kah pish ne ut wusseauhkon wusqueheonk, nashpe wuttinnuhwhunitch, nesausuk tahshit nompe: kah pish uppahketeauun kah ꝏ̄netupanatamwah[t]in; wutch wunnishkeneunkqussuonganꝏ̄óut wunnaumonuh Israel.
16.20 Kah kesteunk ꝏ̄nauwadtitteaunat wunneetupanatamwe ayeuonk, kah mukkinneaekommuk, kah Altar; pish pasꝏ̄tshanau nomposhimwe goat noh keteadt.
16.21 Kah Aaron pish ponam naneeswe wunnutchegash uppuhkukqut keteae nomposhimwe goat., kah pish sampꝏ̄au ut waâbese wame ummatcheseongash wunnaumonuh Israel, kah wame uppanneseongash, kah wame ummatcheseongash, kah pish upponamunash uppuhkukqut nomposhimwe goat, kâh pish ummoncheaheuh, nashpe wunnutcheg tapenumwe wosketomp, en touhkomukqut.
16.22 Kah nomposhimwe goat, pish nayeutam wame ummatcheseongash, en chipohkit, kah pish moncheaheau nomposhimwe goats en touohkommukqut.
16.23 Kah Aaron pish peyau en mukkinneaekommukqut, kah pish amaunum hashabponagune hogkꝏ̄unash, nish agkupash, petutteadt wunnetupanatamwe ayeuonganit, kah na pish wunnukodtumunash.
16.24 Kah pish kutchissittau ꝏ̄weyaus nippekontu, ut wunnetupanatamwe ayeuonganit kah pish hogkꝏ̄, wuthogkꝏ̄ongash, kah pish sohham, kah pish mogou wutchikohtae magꝏ̄onk, kah wutchikohtae magꝏ̄onganꝏ̄ missinninnuog, kah pish wunnauwadtuwaheau wuhhogkuh, kah wutch missinninnuog
16.25 Kah wees ne matcheseae sephausuonganit pish wutchikossumun ut Altarut.
16.26 Kah noh moncheaheont nomposhimwe goatsoh, wutche pohquohamóe goat, pish kutchissittau wuthogkꝏ̄unash, kah pish kutchissittau ꝏ̄weyaus nippeit, kah, ne mahche, neit pish petutteau tuppuksinnꝏ̄onganit.
16.27 Kah oxen wutch matcheseae sephausuonk, kah nomposhimwe goats wutch matcheseae sephausuonk, noh ꝏ̄sqheonk petukodtómukup, wunnauwadthuônat ut wunnetupanatamwe ayeuonganit, pish wussohhꝏ̄wunuh en poquadchit tuppuksinnꝏ̄onganit, kah na pish wuttit chikohsumuneau nꝏ̄taut, wutushkonauh, kah ꝏ̄weyausꝏ̄ káh ummꝏ̄yeu:
16.28 Kah noh pish chagosikish, pish kutchissittau wuthogkꝏ̄unash, kah pish kutchissittau ꝏ̄weyaus ut nippeit, kah ompétak pish petutteau tuppuksinnꝏ̄wonganit.
16.29 Kah yeu pish wutche ken michemohtag kuhkꝏ̄waonk: nesausuk adtahsꝏ̄it nepauz piogkukquinhog nepauz, pish kutonkapunanomwꝏ̄ kukketeahogkonꝏ̄woog, kah matta pish toh kutusseumwꝏ̄, noh ne adt nekit, asuh penꝏ̄wodt noh na adt penꝏ̄wohteadt kenugke kenaau.
16.30 Newutche yeu kesukok {sephausuen} pish kꝏ̄nauwadtuwahukou, kuppahkhikqunnáout, wutch wamé kummatcheseonganoóut, ut anaquabit Jehovah, pish kuppahkhitteamwꝏ̄
16.31 Anwohsinꝏ̄e sabboth ne pish wutch kenaau, kah pish kutonkapunnanomwꝏ̄ kukketeahogkonꝏ̄wóog, nashpe michemohtag kuhkꝏ̄waonk.
16.32 Kah sephausuen noh sasequnit kah noh wunnutcheg nomwohtauut, wutussenat sephausue áninnohsuonk nompenónat ꝏ̄shoh, noh pish wunnauwadtuwáhuau, kah pish hogkꝏ̄ nashabponagane hogkꝏ̄ongash kah wunneetupanatamwe hogkꝏ̄ongash.
16.33 Kah pish wunnauwadtuwahtau wunnetupanatamwe sanctuary, kah mukkinneae kommuk, kah Altar pish wunnauwadtuwohtau. kah sephausuenuog, kàh wame moeuwehkomongane missinninnuog pish wunnauwadtuwaheuh.
16.34 Kah yeu pish kuhkꝏ̄waonk wutche kenaau micheme, wunnauwadheonat wunnaumonuh Israel, wutche wame ummatcheseonganꝏ̄ash, pasukqut kodtumwae, kah wutussen neanunnꝏ̄nont Mosesoh.
17.1 KAh Jehovah kenꝏ̄nau Mosesoh nꝏ̄wau;
17.2 Kenꝏ̄s Aaron, kah wunnaumonuh, kah wame wunnaumonuh Israel, kah nag us, Yeu Jehovah anꝏ̄teamwut, nꝏ̄wau,
17.3 Nishnoh wosketomp wekit Israel, noh nashont oxen, asuh lamb, asuh goat, ut tuppuksinnꝏ̄onganit, asuh noh noshont ut poqu[a]dche tuppuksinnꝏ̄onganit.
17.4 Kah matta pasꝏ̄onk ut mukkinneáe kommukque squontamut, ummagunnaóut sephausuonk en Jehovahut, anaquohtag wut-Tabernákleum Jehovah, ꝏ̄sqheonk pish ogquontamauau noh wosketomp, noh seahham wusqueheonk, kah noh wosketomp pish tummetahwhau wutch kenugke ummissinninneumut.
17.5 Onk woh wunnaumonuh Israel, paudtóog wussephausuonganóash, nish sephaushetticheh, ut woskeche ohteakonit, woh nish uppaudtinnáoash en Jehovahut, en mukkinneáekommukque squontamut, en sephausuenuut, kah woh wussephausinneaóash wutche wunohteáe magꝏ̄ongane sephausuongash, en Jehovahut,
17.6 Kah sephausuen pish seauhteau wusqueheonk ut wut-Altarumut Jehovah, en mukkinneaekommukque squontamut kah pish chikokossum wees, wutch wetemungquok en Jehovahut.
17.7 Kah nag matta pish wonk sephauseog, wussephamauwaonganoash mattannittꝏ̄h, neh nanwunꝏ̄dsquae asuhkauáhetticheh: yeu pish nag micheme kuhkꝏ̄waonk pannuppe uppometuonganꝏ̄ôut.
17.8 Kah pish nag kuttinôog, nishnoh wosketomp ut weekit Israel, asuh penꝏ̄wot, noh ne adt penuwohteait: sephausit chikohtae magꝏ̄onk, asuh sephausuonk.
17.9 Kah matta paudtauꝏ̄g mukkinneaekommukque squontamut, sephausunnat en Jehovahut, noh wosketomp, Pish tummetahwhau wutch ummissinninneumut.
17.10 Kah nishnoh wosketomp ut wekit Israel, asuh penꝏ̄wot, noh penꝏ̄wohteait kenugke nahoh, meechik ne teague wusqueheonk: nen pish nutayeukonittue ponamau nuskesuk noh keteahogkou noh mechik wusqueheonk, kah nuttummetah wutch kenugke ummissinninneumut.
17.11 Newutche ukketeaonk weyaus ohteau wusqueheonganit: kah kuttinnumauunneau ut Altarut, wunnauwadheoneat kukketeahogkonꝏ̄wóog: newutche ne wusqueheonk wunauwadtuwaheont keteahogkôun[o]h.
17.12 Newajeh unnog wunnaumonuh Israel, Wanne keteahogkou kenugke kenaau, pish meechu wusquehéonk: kah penꝏ̄wot noh penꝏ̄wohteadt kenugke kenaau, matta pish meechu wusqueheonk.
17.13 Kah nishnoh wosketomp wutch wunnaumonat Israel, asuh wutch penꝏ̄wohteaut, noh penꝏ̄wohteadt kenugke nahoh, adchonont touohkomukque puppinashimwoh, asuh puppinshaas noh woh mꝏ̄whut, pish seahham ne wusqueheonk, kah pish wutunkhumun nashpe puppissi.
17.14 Newutche ne ukketeaonk wame weyaus, ne wusqueheonk ne keteaonk: newaj nuttinnomp wunnaumonuh Israel,, Matta pish kummeechꝏ̄mwꝏ̄, ꝏ̄sqheonk ne teagwe weyaus, newutche ukketeahogkou wame weyaus, ne ohteau wusqueheonganit, howan meechik pish tummetahwhau.
17.15 Kah nishnoh keteahogkou mꝏ̄hwhont nuppꝏ̄e muhhogkuh, kah sꝏ̄kuhkausik, uttoh an noh ne adt neekit, asuh penꝏ̄wot noh pish naneeswe kutchissittau wuthogkꝏ̄unash, kah kutchissumau nippe, kah pish nishkeneunkqussu pajeh wunnonkꝏ̄ut, kah neit pish pahkesu.
17.16 Kah matta nish kutchissittauug, kah matta kutchissittauug ꝏ̄weyaus, neit pish naiyeutam ummatcheseonk.
18.1 KAh Jehovah kenꝏ̄nau Mosesoh, nꝏ̄wau,
18.2 Kenꝏ̄s wunnaumonuh Israel, kah nag us; Nen Jehovah kum-Manittꝏ̄mwꝏ̄.
18.3 Neyanag usseongash ut ohkit Egypt, ne wadohkeóg, matta pish kutusseineau, kah neaunag usseongash ut ohkit Kanaan, ne pasꝏ̄unógkup, matta pish kutusseineau: kah ut ukkuhkꝏ̄waonganoóut matta pish kuppomusháuneau.
18.4 Nꝏ̄sittumꝏ̄ongash pish kutussemwꝏ̄, kah nukkuhkꝏ̄waongash pish kenanawehteomwꝏ̄, nish kuppomushontamunnaóut: nen Jehovah kum-Manittꝏ̄mwꝏ̄.
18.5 Newáj pish kenanawehteomwꝏ̄ nukkuhkꝏ̄waongash, kah nꝏ̄sittumꝏ̄ongash, nish wosketomp usseit, kah nish pish wunnashpe pomantamunash, nen Jehovah.
18.6 Wanne howan kenaau pish uppasꝏ̄sukauoh, ꝏ̄weyusue pasꝏ̄tauwomoncheh ꝏ̄wohshwunnumauónat ukkôsuonk, nen Jehovah.
18.7 Ukkôsuonk kꝏ̄sh, kah ukkôsuonk kokas matta pish kꝏ̄woshwunnumꝏ̄un, noh kokas, matta pish kꝏ̄woshwunnumꝏ̄ ukkôsuonk.
18.8 Ukkôsuonk ummittamwussoh kꝏ̄sh, matta pish kꝏ̄woshwunnumꝏ̄un: ne kꝏ̄sh ukkôsuonk.
18.9 Ukkôsuonk ketompas, wuttaunoh kꝏ̄sh asuh wuttaunoh kokas, noh nekit ut weetuomut, asuh neekit ut touwe, matta pish kꝏ̄wóshwunnumꝏ̄ nag ukkôsꝏ̄onganꝏ̄.
18.10 Ukkôsꝏ̄onganꝏ̄ kenaumon wuttaunoh, kuttaunog wuttaunꝏ̄uh, matta pish kꝏ̄woshwunnumꝏ̄ nag ukkôusꝏ̄onganꝏ̄ newutche nag kukkôussuonk.
18.11 Ukkôussuonk kꝏ̄sh ummittamwussoh wuttaunoh, neh waneechanutcheh kꝏ̄sh, noh kummissis, matta kꝏ̄woshwunnumꝏ̄ ukkôussuonk.
18.12 Uhkôussuonk kꝏ̄sh ummissesoh matta pish kꝏ̄woshwunnumꝏ̄un, neh kꝏ̄sh uppasꝏ̄tauomuh.
18.13 Ukkôussuonk kꝏ̄sh ummissesoh matta pish kꝏ̄woshwunnumꝏ̄un, newutche noh kokas uppasꝏ̄tauomuh.
18.14 Ukkôussuonk kꝏ̄sh wematoh matta kꝏ̄woshwunnumꝏ̄un, ummittamwussoh matta pish kuppasukauoh, noh kokummes.
18.15 Ukkôussuonk kusshim matta pish kꝏ̄woshwunnumꝏ̄un, noh kenaumon ummittamwussoh, matta pish kꝏ̄woshwunnumꝏ̄ ukkôussuonk.
18.16 Ukkôussuonk keemat ummittamwussoh matta pish kꝏ̄woshwunnumꝏ̄un: ne kemat ukkôussuonk.
18.17 Ukkôussuonk mittamwossis, kah wuttaunoh, matta pish kꝏ̄woshwunnumꝏ̄un, wunnaumonuh wuttaunoh, asuh wuttaunoh wuttaunoh, matta pish kenemunoh kꝏ̄woshwunnumunat ukkôussuonk, nag paswauwátuog, ne matcheseonk.
18.18 Kah mittamwossis en ummissesit, matta pish keneemunoh, kummꝏ̄sqheoónat, kꝏ̄woshwunnumunat ukkôussuonk, chaubohkish ash pomontog.
18.19 Kah en mittamwossissut, wutchippitteaonganit wutche wunnishkeneunkqussuonk, matta pish kuppasꝏ̄sukauoh, kꝏ̄woshwunnumunat ukkôussuonk.
18.20 Kah ketatteamung ummittamwossit, matta pish kummagꝏ̄ kꝏ̄wepamꝏ̄áe wuskannem, kenishkheónonat kuhhog weeche nagum.
18.21 Kah kꝏ̄skannem matta pish kummagou kuppannupwusháheaónat en Molech: kah matta pish kenishketeaou ꝏ̄wesuonk kum-Manittꝏ̄m, nen Jehovah.
18.22 Weeche wosketomp matta pish keneesinnꝏ̄un, onatuh weehpamut mittamwossis: ne uhquanum[uk]quodt.
18.23 Asuh matta pish kummagou kꝏ̄wepamuwáonk nashpe howae puppinashim ne kuttit nishkheonat kuhhog: asuh mittamwossis matta pish neepou anaquabit puppinashim ne wussepsinat, ne nanwe kenukkenumꝏ̄onk.
18.24 Ahque nishkhitꝏ̄k yeush neteag, newutche nashpe wame yeush wutohtimoinash nishketeauunash, nish peketamo[n]ish ut anaquabeog.
18.25 Kah ohke nishketeauun, kah nunnátauwahtoh ne ummatcheseonk, kah ohke menadtam neh noh wodohkinutcheh.
18.26 Newajeh pish nanawehteauóg nukkuhkꝏ̄waongash kah nꝏ̄sittumꝏ̄ongash, kah matta pish ne teag kutusseumꝏ̄ yeush úhquanumukquokish, asuh noh ne adt neekit, asuh penowot ne adt penꝏ̄wohteaut kenugke kenaau.
18.27 Newutche wame yeush uhquanumukquokish neg apitcheg ohkeit, negonáe kenaau, wutussenáoash, kah ohke nishketeauun.
18.28 Onk ne ohke matta woh kummenadtamꝏ̄ônukꝏ̄, nishkhetteaóg, neyane munnadtog wutohtimoin, ne negonáe onk kenaau.
18.29 Newutche howan usseit ne teagwu yeush úhquanumukquokish, keteahogkounog nish asehettichish, pish tummehtahwhôog wutch kenugke ummissinninnuúnneaóut,
18.30 Newajeh pish nanauwehteauóg nummeechumúhkausꝏ̄wáonk, matta usseunat ne teague kuhkꝏ̄wae ûhquanumukquokish, nish aunagish negonáe onk kenaau, kah matta pish kenishkhetteomwꝏ̄ nashpe nish: Nen Jehovah kum-Manittꝏ̄mwꝏ̄.
19.1 KAh Jehovah kenꝏ̄nau Mosesoh, nꝏ̄wau,
19.2 Kenꝏ̄s wame ummukkinneonkanꝏ̄ wunnaumonuh Israel, kah nag us pish kꝏ̄geetupanâtamweyeumwꝏ̄. newutche nen Jehovah kum-Manittꝏ̄mwꝏ̄ nꝏ̄neetupanatamweyeu
19.3 Pish kukqushaumwꝏ̄ nishnoh howan ohkasoh, kah ꝏ̄shoh, kah pish kenanauwehteamwꝏ̄ nussabbotomash: nen Jehovah kum-Manittꝏ̄mwꝏ̄.
19.4 Ahque qunnuppegk en nunneukontunkanit, kah ahque ayimunk sabohsumꝏ̄e manittꝏ̄og, nen Jehovah kum-Manittꝏ̄mwꝏ̄.
19.5 Kah sephauseog wunohteáe magꝏ̄ongane sephausuonk en Jehovahut, pish kenanouwe unnantamwe sephausinneau.
19.6 Ne kesukok sephauseog pish meechin, kah nompuhkeik kah ne ashqshunk nishikquinogkok pish chikossumun nꝏ̄taut.
19.7 Kah mahchippumuk nishikquinukok, ne nishkeneungque teaguas, mátta pish kitteamonteanittamwe tapeneaumꝏ̄un.
19.8 Kah nag mechukeg, nishnoh pish nayeutam ummatcheseonk, newutche nishketeau ꝏ̄netupanatamwe teàguas Jehovah, kah noh keteahogkou pish tummetahwhau wutch ummissinninneumut.
19.9 Kah kepenumóg unnunnauwáut ut ohteakonit, matta pish kuppannuppe kepenumwꝏ̄ ukquatekonit: asuh matta pish kummukkupposhquoh, mukupposhquaongash ut kukkepenumunat.
19.10 Asuh matta pish kummauinneoh wame wenóminneash ut kꝏ̄weenominneohtekonit, asuh matta pish kummukkinnumꝏ̄ papanshunkish weenomineash ut kꝏ̄weenominneohteakonit, nish pish kussequnnumunash wutche matcheku, kah wutche penꝏ̄wot, nen Jehovah kum-Manittꝏ̄m.
19.11 Matta pish kukkommꝏ̄to, asuh pânnꝏ̄wáe kohkannꝏ̄oh, asuh asꝏ̄kekodteamꝏ̄e unnehteoh ketatteamung,
19.12 Kah matta pish kenashpe chadechkeyeuoh nꝏ̄wesuonk, pannꝏ̄wáe; kah matta pish kenishketeau ꝏ̄wesuonk kum-Manittꝏ̄m nen Jehovah,
19.13 Matta pish kutasꝏ̄kekodteamꝏ̄e nemunnumauoh ketatteamung, asuh matta kummukkꝏ̄kinoh, wutonkquatunk noh anꝏ̄nadt matta pish kꝏ̄wampanohtauꝏ̄un nô pajeh mohtompanit.
19.14 Matta pish kummamatchenoh kogkopsau matta pish kupponumꝏ̄ togkussittassunꝏ̄oonk anaquashadt pogkinnum, qut pish kukqush kum-Manittꝏ̄m, nen Jehovah.
19.15 Matta pish kuppannesu ut wussittamꝏ̄onganit: matta pish kuppenꝏ̄e unnehheóh matcheku: asuh matta pish kuppenꝏ̄e quehtiánumoh masugkenuk, pish kussampweseáe wussum ketat[t]eamung.
19.16 Matta pish kutahhontsikkomukꝏ̄ nꝏ̄numimónat kenugke kummissinninneumut, matta pish kutáyeuuhkônittue nnpauwehtamꝏ̄ ꝏ̄sqheonk keetatteamung, nen Jehovah.
19.17 Matta pish kussekeneáuoh kemat ut kuttahut, pish wunnamuhkut kutauskom ketatteamung, kah matta pish kuttena[n]umoh matchesish.
19.18 Matta pish kutannꝏ̄[t]óh, asuh kukkontutteaittá[u]oh wunnaumonuh kummissinninneumog qut pish kuttinnꝏ̄womon ketátteamung neyane kuhhog nen Jehovah.
19.19 Pish kenanáuwehteomwꝏ̄ nukkuhkꝏ̄waongash unnanumuhkon keneassúmog wuttauwémaninnáout penowe puppinashimwoh, pish ohteuhkon kutohkekonit unnikquaouash: kah mꝏ̄cheke nnag hogkꝏ̄onk, hashabponag kah wꝏ̄ll, matta pish kuthogkꝏ̄un.
19.20 Kah wosketomp neesuk mittamwussissoh, ut wepamuwae wuskannemunit, kah missináitumwussissuit, quoshomont wosketompuh, kah matta pohquohwhunnittue pohquohwhunau, asuh chippiyeuonk matta aninnumauau, pish sasametahwhoog; matta pish nushóog, newutche matta chippiyeu,
19.21 Kah noh pish padto uppanneséae sephausuonk en Jehovahut, en mukkinneaekommukque squontamut, ram, wutche panneseae sephausuonk.
19.22 Kah sephausuen pish ꝏ̄nauwadtuwaheau, nashpe panneseae sephausue ram, anaquabit Jehovah, wutche ummatcheseonk ne an matcheseit, kah matcheseonk ne ásit pish ahquontamauon.
19.23 Kah peyôóg ohkeit, kah ohketeaog ne teague mehtug wutche meetsuonk, pish kutogquontamun ne meechummuonk onatuh mat quoshqusausinꝏ̄g, nishwudt kodtumwae pish mat quoshqusausinꝏ̄h matta pish meechꝏ̄un.
19.24 Kah yaue kodtumꝏ̄k, wame ne ummeechummuonk pish wunnetupanatamwe tabuttantamꝏ̄onganúꝏ̄ash en Jehovahut.
19.25 Kah napanna tahshekodtumꝏ̄k pish kummeechumwꝏ̄ ne ummeechummuonk, woh kꝏ̄ch kꝏ̄tinohtauuneau, nen Jehovah kum-Manittꝏ̄mwꝏ̄:
19.26 Matta pish kukkuksquogke meetseumꝏ̄: matta pish kukkehkinneassemwꝏ̄ quoshodtumꝏ̄ongash, asuh kuhkinneasein ahquompiyeuash.
19.27 Matta pish kuttummutchanóhhamómwꝏ̄ ut kuppuhkuhkꝏ̄out, asuh matta pish kummatchteamwꝏ̄ adt nashik kꝏ̄weeshittꝏ̄nônash.
19.28 Kah matta pish keneesumꝏ̄wꝏ̄ keyausꝏ̄ wutche nuppꝏ̄, asuh matta pish kenohtonkkeimwꝏ̄, nen Jehovah.
19.29 Ahque nishkeh kuttaun wunnannꝏ̄dsquaauseuenuunneat,. onk ne ohke matta woh nanwunꝏ̄dsquauwénunnꝏ̄h, kah ohke numwohtaut matchetuwonk.
19.30 Pish kenanauwehteamwꝏ̄ nussabbattomash, kah pish kukquehtiantamumwꝏ̄ nussanctuaryum, nen Jehovah.
19.31 Ahque quinnupegk en nag másinnáéhtunkqutcheg, kah en pauwaut, ahque natinnehamwꝏ̄k kenishkhetteaonganꝏ̄ nag nashpe nen Jehovah kum-Manittꝏ̄mwꝏ̄.
19.32 Anaquabit wompontupont neepaush kah quttiantash wuskesuk kechis, kah qush kum-Manittꝏ̄m, nen Jehovah.
19.33 Penꝏ̄wot penꝏ̄wohteadt ut kuttuóut matta pish kummꝏ̄hmꝏ̄sheau.
19.34 Penꝏ̄wot noh adt penuwohteadt kenugke kenaau, pish kutogquanumau noh adt neekit kenugke kenaau, kah pish kuttinnꝏ̄womon neyane kuhhog, newutche kuppenuwohteaup ut ohkéit Egypt, nen Jehovah kum-Manittꝏ̄m.
19.35 Matta pish kuppanneseumwꝏ̄ ut wussittummꝏ̄onganit, ut kuhkohhamꝏ̄onganit ut quttompaghꝏ̄aónganit, ut quttuhhamꝏ̄onganit.
19.36 Piuhsuke quttompaghꝏ̄tôsuongash, piuhsuke tuhkequnash, piuhsukequttuhwheg, kah piuhsuke qutchishquiaheg, kah kutahtauunaoash, ne Jehovah kum-Manittꝏ̄mwꝏ̄ sohhꝏ̄wunnukqueog wutch ohhit Fgypt.
19.37 Kah pish kenanauwehteamwꝏ̄ wame nukkuhkꝏ̄waongash, kah wame nꝏ̄sittummꝏ̄ongash, kah nish pish kutussenaoash nen Jehovah.
20.1 KAh Jehovah kenꝏ̄nau Mosesoh nꝏ̄wau:
20.2 Kah pish kuttin wunnaumonuh Israel. nishnoh wosketomp wutch wunnaumonat Israel, asuh wutch penuwot noh penꝏ̄wohteait ut Israel maguk nawhutch wuskannemuneuh en Molechut. pish wunnamuhkut nushau: missinninnuog ne ohkit, pish ukqussukquantahwhôuh.
20.3 Kah nen nutayeuuhkône ponam nuskesuk wutche noh wosketomp, kah nuttummetah wutch kenugke ummissinninneummut: newutche magou nawhutch ꝏ̄skannemuneoh en Molechut woh wunnishketeauunat nussanctuaryum, kah wunnishketeauunat nꝏ̄neetupanatamwe wesuonk.
20.4 Kah missinninnúog ne ohkeit, suppigquae suppigquaéhettit wutch noh wosketomp, maguk nawhutch ꝏ̄skannemunneuh en Molechut: nag matta wunnushonaóut.
20.5 Neit nen nutayeuhkône ponamau nuskesuk noh wosketomp, kah weecheneumoncheh, kah noh nuttummetah, kah wame neg nanwunꝏ̄dsquae asuhkauoncheg, nanwunꝏ̄dsquae asuhkauáhettit Molechoh, wutch kenugke ummissinninneúmꝏ̄óut.
20.6 Kah noh keteahogkou qunnupit en masinneaehtunkqunitcheh, kah en pauwaut, nah nanwunnꝏ̄sdquae wutasukauoneaun:ann wonk nutayeuuhkone ponamau nuskesuk, noh keteahogkou, & nuttummetah wutch kenugke ummissinninneumut.
20.7 Newaj pish kꝏ̄neetupanatamwaheaumwꝏ̄ kuhhogkaóog, kah pish kꝏ̄neetupanatamweyeumwꝏ̄, newutche nen Jehova[h] kum-Manittꝏ̄mwꝏ̄.
20.8 Kah pish kenanauwehteamwꝏ̄ nukkuhkꝏ̄waongash, kah nish pish kutussenaoásh: nen Jéhovah, noh waneetupanatamwahikqueóg.
20.9 Newutche nishnoh howan, noh matchenont ꝏ̄shoh asuh ohkasoh, pish wunnamuhkut nushau: noh matchenau ꝏ̄shoh asuh ohkasoh, ꝏ̄sqheonk pish nuhkuhhonk.
20.10 Kah wosketomp noh mamussit wosketomp ummittamwussoh, noh mamussit weatatteamungoh ummittamwussoh, mamussuaen, kah manishquaausuen, pish wunnamuhkut nushaog.
20.11 Kah wosketomp noh netsuk ummittamwussoh ꝏ̄shoh, noh woshwunum ꝏ̄shoh ukkóussuonk: neg na neeswe pish wunnamuhkut nushóog: nag ꝏ̄sqheonganꝏ̄ pish nuhkuhkonkquog.
20.12 Kah wosketomp noh wehpamont wushimoh, nag na neeswe pish wunnamuhkut nushóog nanwe kenukkenumꝏ̄onk usseog, ꝏ̄sqheonganꝏ̄ pish nuhkuhkongquog.
20.13 Kah wosketomp noh neesuk wosketompoh onatuh wehpamont mittamwossissoh, nag naneeswe usseog uhquanumukquok, nag pish wunnamuhkut nushóog, nag ꝏ̄sqheonganꝏ̄ pish nuhkuhkongquog.
20.14 Kah wosketomp nemunont ummittamwussinneuh, kah ohkasoh, ne matcheseonk. nag pish wutchikoswóuh naneeswe nagum kah nahhoh, nashpe nꝏ̄tau, onk na matta woh matchetowonk ohtano kenugke kenaau,
20.15 Kah wosketomp noh wehpamont puppinashimwoh, noh pish wunnamuhkut nushau, kah pish kenusháumwꝏ̄ puppinashim.
20.16 Kah mittamwossis pasꝏ̄sukauont howae puppinashimwoh, wunnussumꝏ̄wehtauont: pish kenush mittumwossis, kah puppinashim: nag pish wunn[a]muhkut nushóog, ꝏ̄sqheonganꝏ̄ pish nuhkuhkongquog.
20.17 Kah wosketomp noh nemunont weetahtu, wuttaunoh ꝏ̄shoh, asuh ohkasoh wuttaunoh, kah naumoatéhettit ukkóussuonganꝏ̄ ne matche teag, kah nag pish tummetahwhóog, anaquabhettit ummissinninneumꝏ̄oh: noh woshwunum weetattu ukkôussuonk, noh pish nayeutam ummatcheseonk.
20.18 Kah wosketomp neesuk mittamwussissoh qussinausinit, kah woshwunnumauont ukkôussuonk, wushwunnumauaont wutohkekom, kah noh woshwunnum ꝏ̄sqheongane tohkekom, nag naneeswe pish tummetahwhóog, wutch kenugke ummissinninneumꝏ̄óut.
20.19 Kah matta pish kꝏ̄woshwunnumꝏ̄h ukkôussuonk kokas weetakusquoh: asuh kꝏ̄sh wetompassu, newutche noh woshwunnum pasꝏ̄tauwâmoncheh nag pish nayeutamwog ummatcheseonganꝏ̄.
20.20 Kah wosketomp neesuk ummittamwussoh ꝏ̄shesoh, noh woshwunnum ꝏ̄shesoh ukkôussuonk, nag pish nayeutamwog ummatcheseonganꝏ̄; pish mat wunneechane nuppꝏ̄og.
20.21 Kah wosketomp weetauómont weematoh ummittamwussoh, ne nishkeneunkqussuonk: noh woshwunnum weematoh ukkôussuonk, nag matta pish wunnechaneog.
20.22 Kah pish kenanawehteomwꝏ̄ wame nukkuhkꝏ̄waongash, kah wame nꝏ̄sittumꝏ̄ongash, nish ussenat: ne ohke matta woh kummenadtamꝏ̄ónukꝏ̄uneau, ne pasꝏ̄unog kꝏ̄tohkinneaóut.
20.23 Kah matta pish kuppomushaumꝏ̄ ukkuhkꝏ̄waonganꝏ̄óut wutohtimóneunk neg sohwheáheogeg wutch anaquabeóg, newutche wame yeush nag wutussenaoash, kah newaj nunneechanumoog.
20.24 Qut kittinnunnumwop, Kenaau pish kutahtauuneau wutohtu, kah kuttinnumauunneau ohtauúnat: ohke ne tomogok sogkodtunk kah honey, nen Jehovah kum-Manittꝏ̄mꝏ̄h, noh chapenukqueog wutch missinninnuut
20.25 Kah pish kutchippenómwꝏ̄ nashauwe pahkesit puppinashim kah nishkeneunkqussit, kah nashauwe nishkeneunkque puppinshaas, kah pahkesit, kah matta pish kutohquanittamwahuwomꝏ̄ kukketeahogkonꝏ̄wóog, nashpe puppinashim, asuh nashpe puppinshaas, asuh ne teag pamompakemꝏ̄uk ohkeit, neg chapenogig wutche nishkeneunkquok,
20.26 Kah pish kꝏ̄neetupanatamweyeumwꝏ̄ wutche nen: newutche nen Jehovah nꝏ̄neetupanatamweyeu: kah kutchippunnunumwꝏ̄ wutch missinninnuut, woh kꝏ̄taiheinneat.
20.27 Kah wosketomp asuh mittamwussis appehtunkhettit missinneaéhtunkꝏ̄wonkoh, asuh pauwait, pish wunnamuhkut nushóog. nag pish wuttattagkomôuh qussukquanash, ꝏ̄sqheonganꝏ̄ pish nuhkuhkongquog.
21.1 KAh Jehovah unnau Moses: Kenꝏ̄s sephausuenuog wunnaumonuh Aaron, kah nag us, wutch nuppꝏ̄ mat pish nishkheauꝏ̄ wuhhogkuh, kenugke ummissinninneumut.
21.2 Qut wutche pasꝏ̄tauwômoncheh, noh pasꝏ̄sukauont, wutche ohkasoh asuh ꝏ̄shoh asuh wunnaumonuh, asuh wuttaunoh asuh weematoh.
21.3 Kah wutche penompáe weetahtu ne pasꝏ̄tauómoncheh, noh matta wahìkꝏ̄k wosketompoh: neh nagum pish ꝏ̄ch nishkheonuh wuhhogkuh.
21.4 Matta pish nishkheau wuhhogkuh. wutche ummissugkenꝏ̄onk kenugke ummissinninneumut, wunnishkheonat wuhhogkuh.
21.5 Nag matta pish mukkukkitteáoúog uppuhkukꝏ̄ kah adt nashik ꝏ̄weeshittꝏ̄nꝏ̄onash matta ummukukkussumꝏ̄unáoash, kah weyausꝏ̄ matta pish neehsumóog.
21.6 Nag pish wunneetupanatamweyeuꝏ̄og en um Manittꝏ̄mꝏ̄óut: kah matta pish nishketeauꝏ̄og ꝏ̄wesuonk um-Manittꝏ̄mꝏ̄oh: newutche nꝏ̄tae sephausuongash en Jehovahut, uppetukqunnunk um-Manittꝏ̄mꝏ̄oh, nag sephausuog, kah nag pish wunnetupanatamweyeuꝏ̄og.
21.7 Matta pish ummittamwusseog nanwunꝏ̄dsquaausuénuh asuh nishkenunkqussit, asuh matta pish nemunauôog mittamwossis noh pagkenit: newutche noh wunnetupanatamweyeuꝏ̄ en um-Manittꝏ̄mut.
21.8 Kah noh pish kꝏ̄neetupanatmwáh, newutche sephausu, uppetukqunnunk kum-Manittꝏ̄m: noh pish wunnetupanatamweyeuꝏ̄ wutche ken, newutche nen Jehovah noh wanetupanatamwahikqueog, nꝏ̄neetupanatamweyeu.
21.9 Kah wuttaunoh howae sephausuen, nishkheont wuhhogkuh, nanwunꝏ̄dsquaauôsinneat noh nishkheau ꝏ̄shoh, noh pish chikkohswau ut nꝏ̄taut.
21.10 Kah sephausuen noh masugkenuk kenugke weematut, noh uppuhkukqut sasequeáe pummee sokanumukup, kah numwohtunk wunnutcheganit, hogqunneat hogkꝏ̄ongash noh matta pish mꝏ̄steao uppuhkuk, asuh nehnehkinnumꝏ̄ wuthogkꝏ̄unash.
21.11 Asuh matta pish petukauôou nuppꝏ̄oh, wutche ꝏ̄shoh asuh ohkasoh, matta pish nishkheáou wuhhogkuh.
21.12 Asuh matta pish sohhamꝏ̄ wutch sanctuarie, asuh wunnishketeauꝏ̄un wussanctuarium um-Manittꝏ̄moh: newutche chetuhquabée sasequeae uppuméum um-Manittꝏ̄moh, wutapetuhtunkqun, nen Jehovah.
21.13 Kah pish ummittamwussu penompoh.
21.14 Sekousq, asuh pagkenit, asuh nishkeneunkqussit; asuh nanwunꝏ̄dsquaausuenin, yeuh matta pish wunnemunoh: qut penompoh kenugke ummissinninneumut, pish ꝏ̄mittamwussissinneuh.
21.15 Kah matta pish nishkheôou ꝏ̄skannemuneoh kenugke ummissinninneumut, newutche nen Jehovah noh waneetupanatamwaheog.
21.16 Kah Jehovah kenꝏ̄nau Moseseh, nꝏ̄wau,
21.17 Kenꝏ̄s Aaron, us, Howan kenugke kꝏ̄skannemunneut, ut uppometuonganꝏ̄óut noh weskesit; noh matta pish pasꝏ̄sukomꝏ̄ sephausineat uppetukqunnunk um-Manittꝏ̄moh.
21.18 Newutche hówáe wosketomp woskesit, matta pish pasꝏ̄sukomꝏ̄, wosketomp pogkenuk, asuh qunnukquesit, asuh nummekitchônont, asuh ne teag penꝏ̄e ohtag
21.19 Asuh wosketomp pohqussittont, asuh pohqunnutchont.
21.20 Asuh noh wontuppisquanont, asuh chenesit, asuh toh-an skesukquont, asuh manꝏ̄munikquont, asuh mukkeeshont, asuh quoshqunussꝏ̄ont.
21.21 Wanne howae wosketomp woskesek, kenugke wuskannemunit Aaron sephausuen, pish pasꝏ̄tshau, sephausineat chikohtae sephamꝏ̄ongash Jehovah, chohkesu, matta pish pasꝏ̄tshau sephausineát, uppetukqunnunk, um-Manittꝏ̄moh.
21.22 Pish meech uppetukqununk um-Manittꝏ̄moh, ne waneetupanatamweyeuꝏ̄k, kah ne ánue wunnetupanatamweyeuꝏ̄k.
21.23 Qut matta pish petutteóou onkwhonganit, asuh pasꝏ̄sukomꝏ̄ Altar, newutche chohkésu: kah matta pish nishketeau nus-Sanctuaryhumash, newutche nen Jehovah nish waneetupanatamwahteauonish.
21.24 Kah Moses wuttinnon Aaron, kah wunnaumonuh, kah wame wunnaumonuh Israel.
22.1 KAh Jehovah kenꝏ̄nau Mosesoh nꝏ̄wau,
22.2 Kenꝏ̄s Aaron kah wunnaumonuh, kah chippehhettich wutch ꝏ̄neetupanatamweyeumꝏ̄ash wunnaumonuh Israel, nag matta woh nishketeouꝏ̄og nꝏ̄neetupanatamwe wesuonk, ut yeush waneetupanatamwahtiéhetticheh, nen Jehovah.
22.3 Nag us Pannuppe kuppometuonganꝏ̄out, nishnoh howan pasꝏ̄tshadt kenugke wame kꝏ̄skannemunit, en waneetupanatamweyeuꝏ̄gish, nish wunnaumonuh Israel waneetupanatamwahtauwáhettiche Jehovah, kah wunnishkeneunkqussuonk apehtunkqut, noh keteahogkou pish tummetahwhau, wutch anaquabeh, nen Jehovah.
22.4 Howáe wosketomp kenugke ꝏ̄skannemunit Aaron, noh wachéqut, asuh sohwutchuanit, matta pish meechu wanetupanatamweyeuꝏ̄gish, nô pajeh uppahkesinneat: kah noh masunuk, ne teaguas nishkeneungquok nashpe nuppꝏ̄hog, asuh wosketomp ꝏ̄weepamuwáe wuskannem sohwehtunkquit.
22.5 Asuh wosketomp, noh masunont howáe papomompakenitcheh, ne nashpe nishkhet, asuh wosketomp, noh nashpe nishkhit neyaunag noh wunnishkeneunkqussuonk.
22.6 Keteahogkou noh masunuk, noh pish nishkeneunkqussu nô pajeh wunnonkꝏ̄ꝏ̄k, kah matta pish meechu wanetupanatamweyeuꝏ̄gish, qut kuttumma kutchissittau weyaus ut nippeit.
22.7 Kah wayont, neit pish pahkesu: kah ompetak pish meéch wanetupanatamweyeuꝏ̄gish, newutche ne uppetukqununk.
22.8 Kah nuppꝏ̄e muhhog, kah sꝏ̄hquhkausik, matta pish ummeechꝏ̄un, ne wunnashpe nishkeonat wuhhogkuh, nen Jehovah.
22.9 Kah nag pìsh nanauwehteauog nummechumuhkausuáonk, nag matta ꝏ̄ch nayeutamꝏ̄unaóut matcheseonk, kah newajeh nuppéhettit, nag nishketeauhettit, nen Jehovah nag wanetupanatamwaheog.
22.10 Kah howae penowot matta pish meechꝏ̄, ne teag wanetupanatamweyeꝏ̄uk, uppenuwohteomoh sephausuen, asuh noh wadtinneumutcheh, matta pish meechu wunnetupanatamweyeuꝏ̄.
22.11 Qut sephausuen tapwhont keteahogkounoh wutch wutteaguash, noh pish ummeechin, kah noh neekit ut wekit, nag pisk meechwog ummeechum
22.12 Kah sephausuen wuttaunoh wetauomont, neh penuwohteanutcheh, noh pish matta meechu tahshinnumwe sephausuonk wutch wanetupanatamweyeuꝏ̄gish.
22.13 Qut sephausuen wuttaunoh sekousquaunit, asuh pogknit, kah, matta wutꝏ̄skannémunog, kah qushkeu en ꝏ̄shoh weekit, onatuh woskontog. noh pish meech ꝏ̄shóh ummeechum qut howae penuwot matta pish na wuttit meetsein.
22.14 Kah wosketomp meechik wanetupanatamweyeuꝏ̄uk, ut mat wahteauꝏ̄unneat neit pish ukkꝏ̄tinnumun napanna adtahshit chippag, kah pish wuttinnumauon sephausuénu, ne waneetupanatamweyeuꝏ̄uk,
22.15 Kah nag matta pish nishketeauóog ꝏ̄netupanatamweyeumꝏ̄ash wunnaumonuh Israel, nish tahshinnumohetticheh en Jehovahut.
22.16 Asuh nayeutamwaheuhkon matcheseáe panneseonk, meechhettit ꝏ̄neetupanatamweyeumꝏ̄ash: newutche nen Jehovah nag waneetupanatamwaheog.
22.17 Kah Jehovah kenꝏ̄nau Mosesoh, nꝏ̄wau,
22.18 Kenꝏ̄s Aaron kah wunnaumonuh, kah wáme wunnaumonuh Israel kah nag us, Howáe wosketomp kenugke wekuout Israel, kah kenugke penuwohteáog ut Israel, noh kod sephausit ummagꝏ̄onk: neyaunag wâme wuttenantamwe sephausuongash, nish nag sephamauáhetticheh Jehovah wutch chikohtáe magꝏ̄onk.
22.19 Onk woh kitteamonteanitteáe tapeneont, pannuppeyeuit nomposhim, wutch kenugke oxunit, asuh sheepsut, asuh goatsut.
22.20 Toh shpunánit, matta pish kussephauseineau, newutche matta kitteamonteanitteáe kutteapeneamonteaneau.
22.21 Kah wosketomp kod sephausit, wunohteáe magꝏ̄ongane sephausuonk en Jehovahut, wutchippehtamunat quoshowáonk, asuh wunantamwe sephausuonk, wutch kenugke herdut, asuh flokut: pish pannuppeyeuꝏ̄,, wutch kitteamonteanitteáe tapeneaumꝏ̄onk, ne matta pish woshkano.
22.22 Pogkenum, asuh pohquesit, asuh nꝏ̄chumwehtahwhut, asuh wussogkékumit, asuh manꝏ̄munikquont, asuh mukkeyeuut, matta yeuh pish kussephamauonáoh Jehovh: asuh kummagunaóet wutch nꝏ̄tae sephausuonk ut Altarut, en Jehovah.
22.23 Kah bullock, asuh lamb, noh anuwéyeuuk uppohchaiyeum, ásuh quenaúwéhikqut: woh kummagun wutch unnantamwe sephausuonk, qut wutch quoshodtuonk, matta pish kitteamonteanitteae tapeneaumꝏ̄un.
22.24 Kah ne sokquttuhhósik asuh namekuhkomuk, asuh pohquag, asuh qushquttuhhausik, matta pish kussephauséineau en Jehovahut, kah ut kutohtuóut matta pish kutusseinneau.
22.25 Kah wutch wunnutcheganit wunnaumonuh penꝏ̄wot, matta pish kussephamauomwꝏ̄ uppetukqunnunk kum-Manittꝏ̄mwꝏ̄, wutch kenugke yeush: newutche anninnꝏ̄onk apehtunkquog, woshkesuonk apehtunkquog, nag matta pish kitteamonteanitteáe kutteapeneamonteaónaóog.
22.26 Kah Jehovah kenꝏ̄nau Mosesoh, nꝏ̄wau,
22.27 Bullock; asuh sheep, asuh goat, neekit, neit pish nesausuk tahshikquinne agwapehtau ohkasoh, kah wutch shwosuk tahshikquinne kah nano ongkouwe, pish kitteamonteanitteáe tapeneauau wutch nꝏ̄táe sephausue magꝏ̄onk en Jehovahut.
22.28 Gow asuh sheep, noh, kah wunnechansoh, mâtta pish kenushaóog pasuk kesuk.
22.29 Kah kod sephauseóg sampꝏ̄áe sephausuonk en Jehovahut, pish kussephausinneau wutche kukkitteamonteanitteae tapenamonteanaóont.
22.30 Ne kesukok pish meechin, matta kutishqutteamꝏ̄unneau nó pajeh mohtompanit, nen Jehovah.
22.31 Kah pish kenanauwehteomwꝏ̄ nuttinnaumatuongash, kah pish kutussenáoash, nen Jehovah.
22.32 Kah matta kenishketeaꝏ̄mwꝏ̄ nꝏ̄neetupanatamwe wesuonk, kah nen pish nꝏ̄neetupanatamwáhit, ut kenugke wunnaumonat Israel. nen Jehovah waneetupánatamwáhenóg
22.33 Noh sohhꝏ̄wunukqueóg wutch ohket Egypt, kꝏ̄-Manittꝏ̄munneaóut, nen Jehovah.
23.1 KAH Jehovah kenꝏ̄nau Mosesoh, nꝏ̄wau,
23.2 Kenꝏ̄s wunnaumonuh Israel, kah nag us, Papaume kuhkꝏ̄wawaongane mishadtuppꝏ̄ongash Jehovah, nish pish wahteauwahuwáógish wutch wunneetupanatamwe moeongash, yeush nukkuhkꝏ̄waongane mishadtupꝏ̄ongash.
23.3 Nequttá tahshikkesukquae pish kutanakausimwꝏ̄, qut nesausuk tahshikqunogkok, ne pish anwohsinnꝏ̄wae sabbath, wunneetupanatamwe moéongash, matta pish toh kutusseumwꝏ̄, ne pish sabbath en Jehovahut ut wame kutayeuonganꝏ̄óut.
23.4 Yeush [k]uhkꝏ̄waongane mishadtuppꝏ̄ongash en Jehovahut, wunneetupanatamwe moéongash, yeush pish kꝏ̄wahteauwahuwonáoash nish kuhquttumꝏ̄e ahquompiyeuut.
23.5 Ut negonne nepauzáut, nabo yauqunohhog. nashaue neesunash wunnonkꝏ̄ash: neit pish pamuhkôadtuonk en Jehovahut.
23.6 Kah nabo napanna tahshikquinóhhog na nan nepauz, pish mat seane petukqunnungane mishadtuppꝏ̄onk, en Jehovahut: nesausuk tahshikquinne pish kummeechumꝏ̄ mat seáne petukqunnunk.
23.7 Negonne kesukok pish kꝏ̄neetupanatamwe moémwꝏ̄, matta pish toh kuttinanakausimwꝏ̄.
23.8 Qut pish kussephausimwꝏ̄ chikohtáe sephausuonk en Jehovahut, nesausuk tahshikquinnu, kah nesausuk tahshikquinogkok, pish kꝏ̄neetupanatamwe kummayaémwꝏ̄, matta pish toh kuttinanakauseumwꝏ̄.
23.9 Kah Jehovah kenꝏ̄nau Mosesoh, nꝏ̄wau,
23.10 Kenꝏ̄s wunnaumonuh Israel, kah nag us; Peyôog ohkeit ne ánumauunóg, kah kepenumôg aninnauaut naut, neit pish kuppaudtomwꝏ̄ pasuk aseépsu kukkakeneum ut kuttinnáuontômut, en sephausuenuut.
23.11 Kah noh pish paupaumenumun asepsik ut anaquabit Jehovah, wutche kukkitteamonteanitteáe kuttapeneamonteaonk, nanohtôe kesukok ne sabbath sephausuen pish paupaumenumun.
23.12 Kah pish kussephausimwꝏ̄, ne kesukok paupaumenumog asepsik, nomposhimwe lamb pannuppeyeuit, ne negonne kodtumuk, wutche chikohtâe sephausuonk en Jehovahut,
23.13 Kah metsue sephausuonk ne noh wadchiik, pish neese piogque chippiyeuash pasquag nꝏ̄khik kenugkenausu pummeit nꝏ̄táe sephausuonk en Jehovahut, weetémungquok wuttattamꝏ̄e sephausuonk ne noh wadchiik pish wine yauwechippag Hin.
23.14 Kah matta pish kummeechꝏ̄mwꝏ̄ petukqunnunk asuh uppashquassue weatchiminneash, asuh munnequomunneash, nó pajeh yeu kesukok, nô pajeh kuppaudtauunnaóont sephamauóonk kum-Mattꝏ̄mwꝏ̄; ne pish machemohtag kuhkꝏ̄waonk, pannuppe wame kuppometuonganꝏ̄óut, ut wame kꝏ̄tahtuonganꝏ̄óut.
23.15 Kâh pish kutogkeetamumwꝏ̄ wutch ne nahohtóe kesukok, mahche ne sabbath, wutch ne kesukok paudtauóg paupaumenumwe magꝏ̄e asepsik, nesausuk tahshinash sabbathaash pish pakodche nniyeuash.
23.16 Nô pajeh nompunk nesausuk tahshe sabbath, pish kutogketamumwꝏ̄ napanna tahshinchadtikquinogkod, kah pish kussephausimwꝏ̄ wuske metsue sephausuonk en Jehovahut.
23.17 Wutch kekꝏ̄óut pish kuppaudtomwꝏ̄ paupaumenumwe sephausuonk, neesinash petukqunegash, wutch nesinash piogque chippagish, nish pish pashquag nꝏ̄khik: nish pish apwhósuash nashpe seog, nish kakeneumunneash en Jehovahut.
23.18 Kah pish kenashpe sephausimwꝏ̄ petukqunnunk, nesausuk tahsuog nompohshimwe pannuppée lambsóg. negonne kodtumuk, kah pasuk oxen wuskoshimꝏ̄m wutch herdut, kah neesuog ramsog, nag pish chikohtae sephausuonk, en Jehovahut, kah metsue sephausuonk, kah wuttattamóe sephausuongash, nish ne wadchiigish, chikohtae sephausuonk ne weetemungquok en Jehovahut.
23.19 Kah pish kussephausimwꝏ̄ pasuk nomposhimwe goats wutch goatsut, wutche matcheseongane sephausuonk, kah neesuog nomposhimwe lambsog, ne negonne kodtumꝏ̄k wutche wunohteae sephausue magꝏ̄onk.
23.20 Kah sephausuen nish pish paupaumenumunash weeche kakeneumunne petukqununk, wutche paupaumenumwe sephausuonk ut anaquabit Jehovah, nashpe neesuog lambsog neg pish wunneetupanatamweyeuꝏ̄og en Jehovahut, wutche sephausuen.
23.21 Kah pish kꝏ̄wahteauwahuam nenan kesukok, wunneetupanatamwe miaéonganuꝏ̄ wutche kenaau, matta pish toh kittin anakauseumwꝏ̄, ne pish machemohtag kuhkꝏ̄waonk ut wame kutayeuonganꝏ̄óut, pannuppe wame kuppometuonganꝏ̄óut.
23.22 Kah kepenumog kuttinnauontomꝏ̄ut kutohtuôut, matta pish kukkukkeissumꝏ̄mwꝏ̄ ut nashik ohteuk, kepenuman: asuh matta pish kummukkuppashko, mukkuppashkonat kuttinnauótóm, nish pish kussequnnumunash wutch matcheku kah penꝏ̄wot nen Jehovah kum-Manittꝏ̄mwꝏ̄.
23.23 Kah Jehovah kenꝏ̄nau Mosesoh nꝏ̄wau.
23.24 Kenꝏ̄s wunnaumonuh Israel nꝏ̄wash nesausuk adtahsꝏ̄it nepauz, negonne kesukok nô népâuz, pish kꝏ̄sabbathômumwꝏ̄, mequontamwe puhpequonat, wunnetupanatamwe miáyeonk.
23.25 Matta pish toh kittinanakauseumwꝏ̄, qut pish kussephausimwꝏ̄ chikohtae sephausuonk én Jehovahut.
23.26 Kah Jehovah kenꝏ̄nau Mosesoh nꝏ̄wau,
23.27 Wonk piogkukquinhog nesausuk adtahsuit nepauz, ne pish wunnauwadtuwahuwae kesukod, wunnetupanatamwe miáyeo[n]k wutche kenaau, pish kutonkapunnanómwꝏ̄ kukketeahogkónꝏ̄óog kah pish kussephausimwꝏ̄ nꝏ̄tae sephausuonk en Jehovahut.
23.28 Kah matta pish toh kutusseumwꝏ̄ ne nan kesukok, newutche ne wunnauwadtuwáe kesukod, kꝏ̄nauwadhetteanaóont, ut anaquabit Jehovah kum Manittꝏ̄mwꝏ̄:
23.29 Newutche nishnoh keteahogkou, noh pish matta onkapunnanóut ne nan kesukok noh pish tummehtahwhau wutch kenugke ummissinninneumut.
23.30 Kah nishnoh keteahogkou noh tohhananakausit ne nan kesukok, nen pish nunnush noh keteahogkou, wutch kenugke ummissinninneumut.
23.31 Matta pish toh kittinanakauseumwꝏ̄: ne pish michemohtag kuhkꝏ̄waonk, pannuppe kuppometuonganꝏ̄out, ut wame kutayeuonganꝏ̄óut.
23.32 Ne pish anwohsinꝏ̄é Sabbath wutche kenaau, kah pish kutonkapunnanomwꝏ̄ kukketeahógkonꝏ̄wóog pasukꝏ̄gun tahshikqunohhag nepauz, ut wunnonkꝏ̄ꝏ̄k, wutch wunnonkꝏ̄ut onk yean wunnonkꝏ̄ut: pish kenanawehteamwꝏ̄ kussabbattomwꝏ̄.
23.33 Kah Jehovah kenꝏ̄nau Mosesoh nꝏ̄wau.
23.34 Kenꝏ̄s wunnaumonuh Israel nabo napanna tahshikquinogok nesausuk audtahsꝏ̄it nepauz, pish wunneepogqukkômmukque mishadtuppoonk nesausuk tahshikquinne en Jehovah ut.
23.35 Negonne kesukok pish wunnetupanatamwe miayeonk, matta pish toh kittinanakauseumwꝏ̄.
23.36 Nesausuk tahshikquinne pish kussephausimwꝏ̄ nꝏ̄tae sephausuonk en Jehovah ut, shwosuk tahshikquinogok, ne pish wunnetupanatamwe miayeonk wutche kenaau kah pish kussephausimwꝏ̄ nꝏ̄tae sephausuonk en Jehovah ut, ne kuhkꝏ̄wae miayeonk, matta pish kuttinanakauseumwꝏ̄.
23.37 Yeush kuhkꝏ̄waongane mishadtupꝏ̄ongash en Jehovah ut, yeush pish kꝏ̄wahteauwahuóna[o]ash, wunnetupanatamwe miayeongash, sephausineat nꝏ̄tae sephausuonk en Jehovah ut, chikkohtae sephausuonk, kah meetsue magꝏ̄onk, sephausuonk, kah wuttattamoe sephausuongash, nish noh teag ut nehenwonche ukkesukumut
23.38 Chabohkish, wussabbattomash Jehovah kah chabohkish kummagꝏ̄onganꝏ̄óash, kah chabohkish wame kukquoshomꝏ̄onganꝏ̄ash kah chabohkish wame kuttenantamꝏ̄e sephausuonganꝏ̄ash, nish pish anumáuogish Jehovah.
23.39 Wonk nabo napanna tahshikquinogok nesausuk adtahsꝏ̄it nepauz, mahche kepenumog ohkee meechummuonk: pish mishadtuppꝏ̄e kenanawehteaomwꝏ̄ mishadtupꝏ̄onk wutch Jehovah, nesausuk tahshikquineu negonne kesukkok pish ne Sabbath, kah neit shwosuk tahshikquinogok Sabbath
23.40 Kah pish kenemunumómwꝏ̄, negonne kesukok, ummeechummuonk wunne mehtugquash, palme mehtugque wuttuhqunash, kah kuhpogkuhtugque wuttuhqunash, kah sepuwusse anumwussukkuppeog:: kah pish kꝏ̄wekontamwꝏ̄ ut anaquabit Jehovah kum-Manittꝏ̄m nesausuk tahshikquinogkok.
23.41 Kah pish mishadtuppꝏ̄e kenanauwehteauuneau mishadtuppꝏ̄onk en Jahovahut, nesausuk tahshikquinne nish noh kodtummꝏ̄, ne pish michemohtag kuhkꝏ̄waonk pannuppe wame kuppometuonganꝏ̄óut, nesausuk adtahsꝏ̄it nepauz pish mishadtuppꝏ̄e kenanauwehteauuneau.
23.42 Pish kꝏ̄weetimwꝏ̄ wunneepogqukkomukqut nesausuk tahshikquinne, nishnoh wuttit neekin ut Israel, pish weetu wunnepogqukkomukqut.
23.43 Onk woh kuppometuonganꝏ̄ꝏ̄ash wahteauomwꝏ̄, nꝏ̄weekheópanneg wunnaumonuh Israel ut wunneepogqukkomukqut, sohhꝏ̄wunnog wutch ohkit Egypt: nen Jehovah kum-Manittꝏ̄mwꝏ̄.
23.44 Kah Moses wahteauwahuwau kuhkꝏ̄wáe mishadtuppꝏ̄ongash wutch Jehovah, en wunnaumonuh Israel.
24.1 KAh Jehovah kenꝏ̄nau Mosesoh nꝏ̄wau,
24.2 Annꝏ̄s wunnaumonuh Israel, kuppaudtunkqunnaóut, pahke olive pummee, togkuhwhôsu, wutche wequananteg, nagwutteáe spehteauog wequananteg.
24.3 Poquodche wauwáé adnikhéganit, ut mukkinneáekommukqut, Aaron pish ꝏ̄nahtauun, wutch wunnonkꝏ̄ut yean mohtompanit, anaquabit Jehovah yeayatche, machemohtag kuhkꝏ̄waonk pannuppe kuppometuonganꝏ̄óut.
24.4 Ut pahke wequananteganuhtugqut, pish ꝏ̄nteauun wequanantegash, anaquabit Jehovah. yeayatcheh.
24.5 Kah pish kenemunum pasquag nꝏ̄khik kah pish kutappon, nabo neenash petukqunnegash neesit piogque chippiyeuash, pish pasuk petukqunnunk.
24.6 Kah nish pish keneese pomohtaunash, nequtta tahshinash nequt pomohtaash: ut pohkag table ut anaquabit Jehovah.
24.7 Kah pish kupponum naneeswe nish pomohtagish; pohkag frankincense, onk ne woh wutch petukqunneg, wutche mehquontamóonk, nꝏ̄táe magꝏ̄onk en Jehovahut.
24.8 Nishnoh sabbath dayeu, pish ꝏ̄nohtauunash ut anaquabit Jehovah, nagwutteaeu: wutch wunnaumonat Israel, machemohtag wunnꝏ̄wâonk.
24.9 Kah nish pìsh wutch Aaron, kah wutch wunnaumonuh, kah nag pish ummechináoush ut wunnetupanatamwe ayeuonganit, newutche ne ánue wunnetupanatamwe en wuhhogkat: wutch nꝏ̄táe sephamauaongash Jehovah, nashpe machemohtag kuhkꝏ̄wáonk.
24.10 Kah na ꝏ̄ch sohhamun wunnaumonuh Israelitse mittamwossis, kah neh wunnaumonuh Egyptiane wosketomp, kenugke wunnaumonat Israel: kah wunnaumonuh Israelitse mittamwossis, kah Israelite wosketomp, mekonittuog ut tuppuksinnꝏ̄onganit
24.11 Kah Israelitse mittamwossis wunnaumonuh blasphemau ꝏ̄wesuonk Jehovah, kah mamatcheyeu: kah neh uppaudtauonáoh Mosesoh, (kah ohkasoh ussowesuoh Shelomith wuttaunoh Dib[r]i, wutchippanꝏ̄wongnit Dan)
24.12 Kah ukkupshagkinóuh, woh noh ꝏ̄wahteauwaheónat nashpe wuttꝏ̄n Jehovah.
24.13 Káh Jehovah, kenꝏ̄nau Mosesoh, nꝏ̄wau,
24.14 Sohwhunôk noh mamatchenꝏ̄wadt, ut poquadchit tuppuksinnꝏ̄wonganit, kah wame neg nꝏ̄tauoncheg ponamwehettich wunnutcheganꝏ̄óash ut uppuhkukqut, kah wame mukkinéonk, qussukquenéhtahwáhettich.
24.15 Kah pish kukkinnꝏ̄n wunnaumonuh Israel, pish kussim, Howan noh mamatchenont um-Manittꝏ̄moh, neit pish náyeutam ummatcheseonk.
24.16 Kah noh blasphemont ꝏ̄wesuonk Jehovah, pish wunnamuhkut nushau, wame mukkinneonk pish qussukquanetahwhae ukqussukquantahwhóuh: netatuppe penꝏ̄wot, kah noh neadt neekit, blasphemontog Jehovah ꝏ̄wesuonk pish nushau.
24.17 Kah wosketomp nushont howane, noh pish wunnamuhkut nushau.
24.18 Kah noh nushont puppinashimwoh, pish ꝏ̄nteauun, puppinashim onk wutch puppinashim.
24.19 Kah wosketomp wosketahwhont wetatteamungoh ne asit ne pish unnéhheon.
24.20 Chìshquetahhamôonk onk chishquetahhamóonk, muskesuk onk muskesuk, meepìt onk meepit, neyane wosketahwhont wosketompuh, ne pish unnéheon wonk.
24.21 Kah noh tattogkomont puppinashimwoh, pish wuttôadtuhkon: kah noh togkomont wosketompuh, pish nushau.
24.22 Pasuk wussittumóonk pish kutahtomwꝏ̄, neyane penꝏ̄wot, kah noh neadt neekit, pish wutahtauuneau, newutche nen Jehovah kum-Manittꝏ̄mwꝏ̄.
24.23 Kah Moses kenꝏ̄nau wunnaumonuh Israel: kah neh wussóhhꝏ̄wunóuh, neh mamatchenꝏ̄wanutcheh poquadche tuppuksinnꝏ̄wonganit, kah ukqussukquantahwhóuh qussukquanash, kah wunnaumonuh Israel wutusseneau neyanannꝏ̄nont Jehovah Mosesoh.
25.1 KAh Jehovah kenꝏ̄nau Mosesoh, ut wadchuut Sinai, nꝏ̄wau,
25.2 Kenꝏ̄s wunnaumonuh Israel, kah nag us, Peyâóg ohkeit ne anumauunóg: neit pish ohke anwôhshin sabbath en Jehovahut.
25.3 Nequttatáhshe kodtumwáe pish kutohketeam kutohteuk, kah nequtta tahshe kodtummo, pish kꝏ̄nteoh kꝏ̄weenominneóhteuk, kah pish kumauunneam ne na adtannegik.
25.4 Kah nesausuk tahshe kodtummꝏ̄k, pish anwôhshine Sabbath, wutche ohke, Sabbath wutch Jehovah, matta pish kutohketeôh kutohteuk, asuh matta pish kꝏ̄nteauun kꝏ̄weenominneohteuk.
25.5 Ne nehenwonchekik ut kuttinnauwontomut, matta pish kukkepenumꝏ̄un, kah matta kꝏ̄nteôe weenóminneash, mátta pish kummauunneaunash, ne pish wutch kutohke, anwohsinóe kodtummꝏ̄.
25.6 Kah wussabbatom kutohke, ne pish wutch kummetsuonganꝏ̄, wutche ken, kah wutch wosketompàe kittinneum, kah wutch mittamwossisse kittinneum, kah wutch kuttannꝏ̄náe kittinneum, kah wutch kuppenowohteom, penꝏ̄ohteaog neg wetomukqueaneg.
25.7 Kah wutch keneetasúmog, kah wutch puppinashimwog, neg apitcheg kutohkit, pish wame ne ummeechumuonk, wutche meechinat.
25.8 Kah pish kutogketam nesausuk tahshinash kodtumwáe sabbathsash: nesausuk tahshit kodtumwáe, nesausuk tahshit nompe: kah ukkesukodtumash nesausuk tahshe kodtumwáe sabbathsash, pish yauunchage kodtumwáe, kah paskꝏ̄gun.
25.9 Kah pish kuppuhpegquohtóh mishontꝏ̄wáe monopuhpeg, ut nesausuk âdtahsuit nepauz, piogkukquinhog nepâuz; ut wunnauwadtuwae kesukodtut, pish kuppuhpegquahtomwꝏ̄ monopuhpeg, pannuppe wame kutohtuóut.
25.10 Kah pish kꝏ̄netupanatamwáhtomwꝏ̄, nápanna tahshinchage kodtummo, kah pish kꝏ̄wahteauwáhuwomwꝏ̄ chippiyeuuk pannuppé ohkeit, wutch wame neg wadohkitcheg; ne pish Jubile wutch kenaau, kah pish kukqushkemwꝏ̄, nish noh pasuk wosketomp ut wutahtoonganit, kah nish noh wosketomp en weechinninneumoncheg, pish qushkeu.
25.11 Ne Jubile, napanna tahshinchage kodtummꝏ̄k ne pish wutche kenaau: matta pish kutohketeómwꝏ̄, asuh matta pish kukkepenumómwꝏ̄, ne nehenwonchekik, asuh matta pish kummauunneómwꝏ̄, matta wunnehteó[h]se weenominneash.
25.12 Newutche ne Jubile, ne pish wunneetupanatamweyeuꝏ̄ wutche kenaau: wutch ohteuhkonit pish kummeechimwꝏ̄ ne noh adtannegik,
25.13 Yeu kodtumꝏ̄k Jubile, pish kukqushkemwꝏ̄, nishnoh wosketîp wutohtonganit.
25.14 Kah ne teag kodtówompâsean en ketatteamonganit, asuh adtóaan ut ketatteamung wunnutcheganit, ahque howaneg wussaumasówadtehettich.
25.15 Neyaunag ogketamóe kodtummꝏ̄ash mahche Jubile, pish kutadtóam ketatteamung, ne adtahshik ogketamóe kodtummꝏ̄, ummeechummuongash nish pish kittinnumungqunash.
25.16 Neyane mónak meechumue kodtumꝏ̄ash, pish kummishteóh ne anóadtik, kah neyane ogguhse kodtummꝏ̄ash, pish kutoggusteoh ne anoadtik, newutche ne adtahshik meechummue kodtumꝏ̄ash, pish kittinnumunkqun.
25.17 Kah matta pish kꝏ̄saumassomómwꝏ̄, howan weetatteamungoh, qut pish kukqush kum-Manittꝏ̄m: newutche nen Jehovah kum-Manittꝏ̄mwꝏ̄.
25.18 Kah pish kutussensoash nukkuhkꝏ̄waongash, kah pish kenanawehteomwꝏ̄ nꝏ̄sittumongash, kah pish kutussenaoash, kah pish nanowyeue kꝏ̄tahtimwꝏ̄ ohkeit.
25.19 Kah ohke pish adtannegen ummeechummuonk, kah pish kenaau kꝏ̄wamepꝏ̄we meechumwꝏ̄: kah na pish kꝏ̄tohkineau nanowiyeue.
25.20 Kah unnꝏ̄waóg teaguas woh meechog ut nesausuk tahshe kodtummꝏ̄ut: kusseh matta pish nutohketeómun, asuh matta pish nummoenumꝏ̄mun.
25.21 Neit pish nutannꝏ̄n nꝏ̄náneteàonk ut kuhhogkaóut, ut nequtta tahshe kodtummꝏ̄ut: kah pish dtannegen nishwe kodtumwae meechummuongash.
25.22 Kah pish kutohketeámwꝏ̄ ut nishshwosuk tahshe kodtummꝏ̄ut: kah pish kummeechumwꝏ̄ nukkonne meechummuonk, nô pajeh paskꝏ̄gun tahshe kodtummꝏ̄ut: nô pajeh ummeechummuonk kesukuk, pish kummeechumwꝏ̄ nukkônei.
25.23 Kah ohke matta pish micheme magꝏ̄un, newutche ohke nuttaihe: newutche kuppenꝏ̄wohteomwꝏ̄, kah kukkéahteomwꝏ̄ weeche nen.
25.24 Kah wame ohkeit ne kutahtoongànꝏ̄, pish kuttinnanumon wonk nompe manꝏ̄w[h]ush kutohke.
25.25 Kemát nano matchekit, kah maguk nawhutch wutahtoongash, neit noh woh manouhꝏ̄k, noh paswauwamont,, pish peyau kah pish manꝏ̄[h]om, ne weematoh mageneup.
25.26 Kah wosketomp, wanne howane manꝏ̄hamwanshikꝏ̄k, kah nehenwonche wunnutcheg tapenuk manꝏ̄hamunat.
25.27 Neit pish ogketam kodtumꝏ̄ash ne adtahshik ne adt maguk, kah pish nompenum ne anûushunk, en nah anumauomp: kah pish qushkeu en wutohtoongánit.
25.28 Kah wunnutcheg matta tapenumómunꝏ̄g wunnompenumauónat, neit ne maguk pih ohteau wunnutcheganit noh adtôadt, nô pajeh Jubile kodtummꝏ̄ut: kah pish mahts[h]eau ut Jubile, kah noh pish qushkeu en wutohtoonganit.
25.29 Kah wosketomp maguk week ut quinnuppenusuut ꝏ̄tanit: neit woh ummanôhamun ut ne kodtumꝏ̄k maguk, asquam nôqut kodtumunꝏ̄g, woh ummanꝏ̄hamun.
25.30 Kah matta manꝏ̄hamꝏ̄muk, nô pajeh kodtummꝏ̄ mahtshunk, neit wetu ne ohtag ꝏ̄tanat quanuppeneusik, pish menuhketeauon noh taphꝏ̄k, micheme, pannuppe uppometuonganit: matta pish sohhamꝏ̄ ut Jubile.
25.31 Qut wetuomash, ut otanamesehtu, matta quanuppenusunógish, nish pish nishnoh pasuk ogketamunash, onatuh wutohtimoe ohteuk. pish manꝏ̄hamun, ut Jubile pish sohham.
25.32 Kah wutꝏ̄tanaoash Levitsog; wetuomash ut wutꝏ̄tanaout ne ahtauéhettit Levitsog, woh ummanꝏ̄hamuneeau nishnoh uttꝏ̄che.
25.33 Kah noh manꝏ̄huk noh pish wul-Levite kah ummanꝏ̄onk week, kah wutohtôe ꝏ̄tan, pish sohham ut Jubile: kah wetuomash wutotanaóut Levitsog, ne wutahtoonganꝏ̄, kenugke wunnaumonuh Israel.
25.34 Kah ohke waéénu wutótanahtuïut, mattah pish mágꝏ̄un: newutche ne wutohtaonganꝏ̄ micheme.
25.35 Kah kemat nano matchekit, kah wunnutcheganit mo teag ahtanꝏ̄g, kenugke kenaau. neit pish kummenuhkeh, tókónnogque penꝏ̄wot, kah keóht, onk woh pomantam kenugke kenaau.
25.36 Ahque neemunumau wutchiyeuonk, asuh nano missegenit, qut qush kum-Manittꝏ̄m, kah kemat weeche pomantamomukqush,
25.37 Kutteauguash matta pish kittinnumauoh wutche wutchiyeuonk, asuh ahque aninnumau kummeetsuonk wutch nano misegen.
25.38 Nen Jehovah kum-Manittꝏ̄mwꝏ̄, sohhꝏ̄wunukqueóg wutch ohkeit Egypt: kittinnumauunnaóut ohke Kanaan, kꝏ̄-Manittꝏ̄munneaóut nen.
25.39 Kah kemat nano matchekit kenugke kenaau, kah aninnumáuunumuk kah matta pish kuttinheóh, neyahennehit keneepsue wuttinneumun.
25.40 Neyane annꝏ̄ne wuttinneumun, onatuh anyeapeyont, pish kꝏ̄weetomuk: nó pajeh Jubile kodtumꝏ̄ut, pish kꝏ̄tinninneumun,
25.41 Kah noh pish sohham wutche kuhhogkat, nagum, kah wunnaumonuh weeche: kah noh pish qushkeu en weechinninneúmoncheh, kah en wutahtoonganit ꝏ̄shoh, pish qushkeu.
25.42 Newutche neg nuttinninnumog, neg tapwhogig wutch ohkit Egypt, nag matta pish magꝏ̄ununk onatuh missinóut.
25.43 Matta pish kutonkquanumwe nanawunóh: qut pish kukqush kummanittꝏ̄m.
25.44 Na neeswe wosketompae missinnoe kittinninneum, kah mittumwossisse missinnoe kittinninneum, neg wadchanadcheg, neg pish wutch penuwohteaog, weenekunkqueógig, nag pish kutadounnaôog, wosketompae kah mittamwossisse wuttinninneumun.
25.45 Kah wonk wunnaumonáoh áneapeyoncheg, neg penuwohteaitcheg kenugke kenaau nag pish kutádtoônaóog, kâh neh adtahshauwadhettit, neg adt nekitcheg kutohtuóut, kah nag pish kutahtoonganꝏ̄óog.
25.46 Kah nag pish kenemunauó[o]g wutche ahtoonk, wutche kenaumonaog nahohtóe kenaau, nompenumunat ahtoonk micheme, nag pish kummissinnómꝏ̄óog; qut ánuunnónat kemattꝏ̄óog, wunnaumonuh Israel wosketomp anuun[n]ónt wematoh, matta pish kutúnkquanumꝏ̄e nánauunnoh.
25.47 Kah wunnutcheg penꝏ̄wot kah aneapeyont nano wenauwetumꝏ̄uk, kah kemat nano matchekit, kishke nagum: kah maguk wuhhogkuh en penꝏ̄wohteaut, noh aneapeyont kenugke kenaau, asuh en wuttauwadtuongane penuohteae wutauwadtuonk.
25.48 Mahche wuhhogkuh muguk woh mânꝏ̄hwhôu: pasuk weematoh woh manouhuk.
25.49 Asuh wussissesoh asuh wussissesoh wunnaumonuh noh pish manꝏ̄hwhôuh: asuh howae weyausue paswonkumoncheh wutch wuttinnonkumont pish ummanꝏ̄hwhóuh: asuh tapenuk pish manꝏ̄hwhau wuhhogkuh.
25.50 Pish ꝏ̄nompagunnumauoh noh tapwhont, wutch kodtummꝏ̄ ne ánumaut, nô pajeh Jubile kodtumꝏ̄ut, kah ne anôodtik pish neyáunag neadtahshik kodtumoash, onatuh ukkesukodtumash annꝏ̄nae wuttinneamun, pish ꝏ̄wee[t]omuh.
25.51 Nish monak kodtumꝏ̄ash ne, pish wuttine nompenumun manꝏ̄hwhaonk, wutch teagwut nish taphomukupash.
25.52 Kah ushqushunk ogguhsinash kodtummꝏ̄ash, ut Jubile kudtumꝏ̄ut, neh weetogkémit neyaunag ukkodtumꝏ̄ash, ne pish wuttinne nompenumun manꝏ̄hwhaonk,
25.53 Onatuh ânꝏ̄nae wuttinneumun, kodtumwae pish ꝏ̄weetomuh: matta pish wutónkquanumwe nanauwunoh ut anaquabean
25.54 Kah matta manꝏ̄hwhóut nashpe yeush neit pish sohham, Jubile kodtumꝏ̄ut, nagum, kah wunnaumonuh weeche.
25.55 Newutche en nuhhogkat wunnaumonuh Israel wuttinneumunneunk, nag nuttinneumog, neg sohhꝏ̄wunnogig wutch ohkeit Egypt, nen Jehovah kummanittꝏ̄mwꝏ̄.
26.1 MAtta pish kutayimômwꝏ̄ nunneukontunkanog, asuh matta pish keneepattauômwꝏ̄ ne teague unnunneukontunk, ne teague nunneukontunkone qussuk ut kuttohtuóut, kenauwaéhtamunnaóut newutche nen Jehovah kummanittꝏ̄mwꝏ̄.
26.2 Pish kenanauwéhteomwꝏ̄ nussabbattomash, kah pish kukquhtiantamumwꝏ̄ nus-Sanctuaryum, nen Jehovah.
26.3 Pomushaantaóg nukkuhkꝏ̄aongash, kah nanawéhteauog nuttinnaumatuongash nish ussenat.
26.4 Neit pish nutannꝏ̄n sokanon, nishnoh uttꝏ̄che, kah ohke pish nano missegen, kah ohteakone mahtugquash, pish nano mechummúꝏ̄ash.
26.5 Kah kuppog[h]amꝏ̄onganꝏ̄ weehqshin nó pajeh weenominneash mauinneaumuk, kah wenominneash mauinneamuk pish wehqshin ohteuhkonat, kah pish kꝏ̄wamepummꝏ̄ petukqunnegash, kah kuppahkontamwe wuttahtimwꝏ̄ ut kutohtuóut.
26.6 Kah pish nꝏ̄nohteahtóh kutohtu; kah pish kussepsinumwꝏ̄, kah matta pish howan kꝏ̄wabewunukꝏ̄mwꝏ̄: kah nutamaun matche puppinashim wutch kutohtuôut, kah togkodteg matta pish pannupwushaumunꝏ̄h kutohtuôut.
26.7 Kah pish kꝏ̄nomadtehtauómwꝏ̄ kummatwómꝏ̄óog, kah nag penushaog ut anaquabeog, nashpe togkodteg.
26.8 Kah napanna tahsuog kenaau, pish om[s]kauwáog nequt pasukꝏ̄ꝏ̄oh, kah nequt pasukꝏ̄ꝏ̄og kenaau, pish omskauwaog piogque nuttannonganogkussuoh, kah kumatwomꝏ̄óog pish penushaog, ut anaquabeog nashpe togkodteg.
26.9 Kah kenanauánumunumwꝏ̄, kah kummishummeechuméhhenumwꝏ̄, kah kummuttaanhennumwꝏ̄, kah kummenuhkehteauunumwꝏ̄ nꝏ̄nꝏ̄waonk kenaau.
26.10 Kah pish kummeechumwꝏ̄ nukkonuminneash, ahche nukkonuminneash, kah pish kussohwuttomwꝏ̄ nukkonuminneash newutche wuskéeiash.
26.11 Kah nupponam nut-Tabernakleum kenugke kenaau, kah nukketeahogkou matta pish keneechánumunómwꝏ̄,
26.12 Kah pish nuppomusham kenugke kenaau, kah nen kum Manittꝏ̄mꝏ̄, kah kenaau pish nummissinninneumog.
26.13 Nen Jehovah kum-Manittꝏ̄mꝏ̄, noh sohhꝏ̄wunukqueóg wutch ohkeit Egypt, wutche ꝏ̄tinninneumunneaóont nagoh, kah nuppapoqunnumup kushpunnegunne keyoakumwꝏ̄, kah kussampwushshahennumwꝏ̄.
26.14 Qut matta kukkehtiéóg, kah matta usseog wame yeush nuttinnaumatuongash.
26.15 Kah jishontamóg nukkuhkꝏ̄waongash kah kukketeahogkôunꝏ̄ ûhquontamóg nꝏ̄sittumꝏ̄angash, neit matta usseog wame nuttinnaumatuongash, póhqunumóg nꝏ̄nꝏ̄waonk,
26.16 Nen wonk yeu kuttinhénnuneau. kukkuhquttumauunumwꝏ̄ mohsag kutjishadtóádtuonk, mahchekonaiyeonk, kussoppittáe ague, ne mahtuppahsuk muskesukquash, kah appꝏ̄sont kukketeahogkounoh; kah pish tahnꝏ̄che kutohketeamwꝏ̄ kꝏ̄skannemunꝏ̄h, kummatwómꝏ̄óog pish ummechináoash
26.17 Kah nutayeuuhkóne ponamauonumwꝏ̄ nuskesuk kah pish kuttattogkomukkumwꝏ̄ kummatwomꝏ̄óog, kah nag sekenunkqueógig pish kenanauunukꝏ̄óog, kah pish kꝏ̄semwꝏ̄, wanne howan wunnaumatuhkongkꝏ̄óog.
26.18 Kah yeush wutch asquam nꝏ̄tiéóg, neit pish nukkꝏ̄tinnum sasamatahwonunnaóont nesausuk tahshit nompe wutche kummatcheseonganꝏ̄oash.
26.19 Kah nuppohquenum pitchuanumwe wanegik kummenuhkesuonganꝏ̄, kah nutayim kukkesukkumꝏ̄ onatuh mꝏ̄uhshagqut, kah kuttohkeimwꝏ̄ onatuh wompuhshagqut.
26.20 Kah kummenuhkesuonganꝏ̄ pish tahnꝏ̄cheyeuꝏ̄: kah kutohkeimwꝏ̄ matta pish missegenninnꝏ̄, kah mehtugquash ohkeit, matta pish dtanegeninno ummeechummuonk.
26.21 Kah panneauóg wutche nen, kah matta unnantamꝏ̄og kenꝏ̄tiinneaóut, neit kuppaguanehenumwꝏ̄ nesausuk tahshit nompe wonk, neyaunag kummatcheseonganóash.
26.22 Kah nutannꝏ̄n en kuhogkaóut touohkomukque puppinashimwog, neg pish kummukkꝏ̄kinukkꝏ̄óog kenechanoh, kah pish tummetahwhaog kenetáhsumꝏ̄uh, kah pish kutoggushikꝏ̄óog, kah kummayeuoash pish nussiyeumoash.
26.23 Kah yeush nashpe asquam sampwehteauꝏ̄óg: qut pish panneauog.
26.24 Neit nen wonk, kupanneauôunumwꝏ̄, neit wonk kutenninneahennumwꝏ̄ nesausuk tahshit nompe wonk wutche kummatcheseonganoash.
26.25 Kah kenuhkukkouáhennumwꝏ̄ togkodteg, ne pish annꝏ̄tomꝏ̄ wutch wunnꝏ̄waonk, kah pish kummukkinnemwꝏ̄ en kutꝏ̄tanóut: kah nutannꝏ̄n enninneaonk ut kenugke kenaau, kah pish magun kuhhogaéog ut wunnutcheganit matwau.
26.26 Pohquenumauunog kuppetukqununkane anwóhꝏ̄unꝏ̄, neit piukqussuog mittamwussissog, pish apwóog kuppetukqununkanꝏ̄ ut pasukquinnu oven, kah nag pish qushkinnumwog kuppetukqunnunganꝏ̄ nashpe quttuhwheg, kah pish kummeetsimwꝏ̄ kah matta pish kꝏ̄wamepꝏ̄mwꝏ̄.
26.27 Kah yeush nashpe asquam kukkeihtieog, qut panneusseog
26.28 Neit pish kummusquanumwe panneauunumwꝏ̄, kah nen, nux, nen kussasamatahwhonumwꝏ̄ nesausuk tahshit nompe, wutche kummatcheseonganoash.
26.29 Kah pish kummechumwꝏ̄ ꝏ̄weyausꝏ̄ kenaumonóog, & ꝏ̄weyausꝏ̄ kuttaunꝏ̄óog pish kummechineau.
26.30 Kah nuppaguatoh kukqununkque ayeuonganoash, kah nuttummetah kuttinnukontunkanꝏ̄, kah nuttinnohteam nuppoe kuhhogkaóog, ut wuhhogkaout kenishkeneunkque nunneukontunkanꝏ̄óog: kah nukketeahogkou pish kutûhquanumukou.
26.31 Kah nutayim kutꝏ̄tanaoash mahtshadt, kah nummahchekomukquehteam kussanctuaryumꝏ̄ꝏ̄ash, kah matta nukqutchemontamꝏ̄ kutanwohsinꝏ̄e weetemungquottꝏ̄m.
26.32 Kah nummohtohkehteam kutohkeimwꝏ̄, kah kummatwomóog neg na wadohkitcheg, pish wutchepshauttamuneau.
26.33 Kah kenaau kusseauhkonumwꝏ̄ kenugke penꝏ̄wohteaut, kussohwhunnumauunumwꝏ̄ togkodteg náhohtóeu kenaau, kah kutohkeimwꝏ̄ pish touushin, kah kutꝏ̄tan[a]oash pish mahtsh[a]ash.
26.34 Neit ohke pish ohtou wus-Sabattomash, wame nish kesukodtash t[a]uushik, kah kenaau kummatwomꝏ̄óog wutohkeeuóut, neit pish ohke anwohshin, kah pish ohtau wus-Sabattomash.
26.35 Wame nish kesukodtash toushik, pish anwohsin, newutche matta anwosinunnꝏ̄p ut kut-Sabattomꝏ̄wout, na wadohkeog.
26.36 Kah nag asqunnumauunógig, pish nuppadtauóog sauunnumôonk ut wuttahhꝏ̄wóut, ut wutohtuóut ummatwomꝏ̄oh, kah wunnishkteunkqussuonk touanuhhog wunnepog, pish wunꝏ̄sukongquneau, kah nag pish wussemoog onatuh wasemuk wutch togkodteg, kah nag pish penushaog, wanne howan wunnaumatuhkauonk.
26.37 Kah pish papenusháittuog, onatuh agwe togkodteganit, wanne howan wunnaumatuhkauonk, kah matta pish kummenuhtikkompaumwꝏ̄ anaquabhettit kummatwomꝏ̄oog.
26.38 Kah pish kuppaguanimwꝏ̄ ut kenugke penuwohteaut, kah wutohkeimꝏ̄ kummátwomꝏ̄óog pish kummahchepukquneau.
26.39 Kah nag sequenumauunogig, pish mahchekonaéog ut ummatcheseonganꝏ̄ôut, ut kummatwomꝏ̄óog wutohtuóut, kah wonk ut ummatcheseonganꝏ̄ôut ꝏ̄shꝏ̄oh, nah pish ꝏ̄ch mahchekonnaénaoash.
26.40 Kah sampꝏ̄áhettit ummatcheseonganoash, kah ummatcheseonganoash ꝏ̄shꝏ̄oh, wonk uppanneseonganꝏ̄óash, nish pannesehtihettichish, kah wonk panneáaushettit.
26.41 Kah nen wonk nuppanneauunôog, kah nuppasꝏ̄óog wutohtuout ummatwomꝏ̄oh: neit matta quoshqusausinꝏ̄g wuttahou hohpomꝏ̄uk, kah wuttapeneaumohettit sasamátawhuttuonk wutch matcheseongash.
26.42 Neit pish nummehquontam nꝏ̄nꝏ̄waonk nashpe Jakob, kah wonk nꝏ̄nꝏ̄waonk weeche Isaak; kah wonk nꝏ̄nꝏ̄waonk weeche Abraham pish nummehquontam, kah pish nummehquontam wutohtu.
26.43 Kah ohke pish nukkodtumun nashpe naghok, kah pish ohtoou wus-Sabattomash, netouushik ne toh ut nnag, kah nag pish tapeneaumwog sasamatahwhaonganꝏ̄, newutche nux newutche jishontamwog nꝏ̄sittumꝏ̄ongash, kah ukketeaogkôunóuh ûhquontamwoh nukkuhkꝏ̄waongash.
26.44 Qut ohch aphettit wutohtuóut ummatwomꝏ̄oh, matta nutûhquanumóog, nummohtupánonaôut, pohquenumunat nꝏ̄nꝏ̄waonk weeche nag, newutche nen Jehovah um-Manittꝏ̄mꝏ̄oh.
26.45 Qut nummehquontamwonshóog, ꝏ̄shꝏ̄oh ꝏ̄nꝏ̄waonk, nag sohhꝏ̄wunogig wutch ohkit Egypt, ut anaqubhettit penuwohteaog, onk woh nen um-Manittꝏ̄mꝏ̄oh, nen Jehovah.
26.46 Yeush kuhkꝏ̄waonpash, kah wussittumꝏ̄ongash, kah unnaumatuongash, nish Jehovah magukish, nashauwe nagum, kah wunnaumonuh Israel, ut wadchuut Sinai, nashpe wunnutcheganit Moses.
27.1 KAh Jehovah kenꝏ̄nau Mosesoh nꝏ̄wau.
27.2 Kenꝏ̄s wunnaumonuh Israel, kah nag us, wosektomp chippehtog quoshowaonk; nashpe kꝏ̄nꝏ̄whaonk keteahogkou wutche Jehovah.
27.3 Neit pish kꝏ̄nꝏ̄wháonk wosketomp, wutch wunneesneechage kodtumwohkomunat, nó pajeh nequtta wutteashinehchage kodtumwohkomunat, ne pish nnih kꝏ̄nꝏ̄whaonk, napanna tahshinchagkodtash silere shekelsash, nashpe Santuarihe shekel.
27.4 Kah mittumwossissuit, neit pish kꝏ̄nꝏ̄wháonk, nish shwinchagkodtash shekelsash,
27.5 Kah wutch napanna wutteáshe kodtumwohkomunat, onk yeaen neesneechag kodtumwohkomunat, neit pish kꝏ̄nꝏ̄whaonk, wosketompait, neesneechagkodtash shekelsash kah wutch mittamwossis, piukquodtash shekelsash,
27.6 Kah wutch nequtte nepauzápinneat, onk yean napanna wuttéashe kodtumwohkomunat, neit pish kꝏ̄nꝏ̄whaonk, wosketompait, napanna tahshinash silvere shekelsash kah mittamwossissuit, pish kꝏ̄nꝏ̄whaonk nishwinash silvere shekelsash.
27.7 Kah wutch nequtta tahshinchag wutteáshe kodtumwohkomunat, kah ánue, wosketompait, pish kꝏ̄nꝏ̄whaonk nabo napanna tahshinash shekelsash, kah mittamwossissuit, piukquodtash shekelsash.
27.8 Kah nꝏ̄netuuttog kꝏ̄nꝏ̄whaonk, neit pish wunneepauweheuh anaquabit sephausuen, kah sephausuen pish ꝏ̄nꝏ̄whôh, neyane tapenumunit wunnutcheg noh quoshauadt, ne pish wuttinne sephausuen wunnꝏ̄hwhon.
27.9 Kah puppinashimꝏ̄it, ne sephamoáhitticheh en Jehovahut, wame neanussinnutcheh, ne pish anumauoncheh Jehovah noh ne pish wunneetupanatamweyeuꝏ̄.
27.10 Matta pish onkatoge nompenóꝏ̄, asuh matta wutósꝏ̄wunoh, wanegit wutch machesit, asuh machesit wutch wanegit, kah ôsꝏ̄wunne ôsꝏ̄wunont,, puppinashim wutch puppinashim, neit ne, kah ne waj ôsꝏ̄wunuk pish wunnetupanatamweyeuꝏ̄og.
27.11 Kah tohneit nishkeneunkque puppinashimmuit, ne anussinutcheh matta sephaushettitcheh en Jehovahut, neit pish neepauweheau puppinashimwoh anaquahit sephausuen.
27.12 Kah sephausuen pish ꝏ̄nꝏ̄whôh, uttoh unne wunnegit asuh matchessinit, neyaunag kꝏ̄nꝏ̄hamꝏ̄onk, woi sephausuen, ne pish nnih,
27.13 Kah manꝏ̄whae manꝏ̄whont, neit pish kꝏ̄tnum napanna adtahshe chippag, en kꝏ̄nꝏ̄hamꝏ̄onganit.
27.14 Kah wosketomp wunnetupanatamwahteunk week, wunnetupanatamweyeuꝏ̄ut en Jehovahut, neit sephausuen pish ꝏ̄nꝏ̄hamun, uttoh en wunneguk asuh matchuk, neyane wunnꝏ̄huk sephausuen, ne pish nnih.
27.15 Kah noh wanetupanatamwahtunk kodmanꝏ̄huk week, neit pish kꝏ̄tnum napanna adtahshe chippag teag ne wanꝏ̄haman, neit pish wuttaihe.
27.16 Kah wosketomp wunnetupanatamwahtunk Jehovahut, nawhutche wutohtaongane ohteuk, neit pish kꝏ̄nꝏ̄hamóonk, ne adtahshik ꝏ̄skannemunneash: ne adtasishunk pasuk omer ne barleye wuskannem wunnꝏ̄hamꝏ̄onk napanna tahshinchagkodtash silvere shekelsash.
27.17 Wunnetupanatamwahtunk wutohteuk wutch Jubile kodtumꝏ̄ut, neyaunag kꝏ̄nꝏ̄hamóonk ne pish n nih.
27.18 Kah wunnetupanatamwahtunk wutohteuk mahche Jubileꝏ̄ꝏ̄k. neit sephausuen pish wutogketamauoh teaguash, neyaunag kodtumꝏ̄ash nish ashqshunkish, nô pajeh Jubilee kꝏ̄dtumꝏ̄ut: kah nish pish chippinnumunash wutch kꝏ̄nꝏ̄hamꝏ̄onganit.
27.19 Kah manꝏ̄homwe manꝏ̄huk ohteuk, noh wanetupanatamwahtunk, neit pish kꝏ̄tnum napanna adtahshechippag ne wanꝏ̄haman, kah ne pish wuttaihe.
27.20 Kah matta manꝏ̄hamꝏ̄g ohteuk, asuh aninnumauont wutohteuk okatoge wosketompuh: matta pish wonk manꝏ̄hamꝏ̄un.
27.21 Kah ne ohteuk, sohhamꝏ̄mꝏ̄uk ut Jubile, pish wunnetupanatamweyeuꝏ̄ en Jehovahut, neyane ohteuk aninumauadt GOD: ne ohtóonk pish sephausuenuog wuttaihéeu
27.22 Kah howan wunnetupanatamwahteunk en Jehovahut, ohteuk ne nehenwonche taphꝏ̄k, ne matta wutohtoé ohteuk.
27.23 Neit sephausuen pish wutogketamauoh, toh anôadtik wutch kꝏ̄nꝏ̄hamꝏ̄ong, en Jubile kodtumꝏ̄ut, kah noh pish magꝏ̄ kꝏ̄nꝏ̄hamꝏ̄onk ne kesukok, wunnetupanatamweyeuꝏ̄ en Jehovahut.
27.24 Ut Jubile kodtumꝏ̄ut, ohke pish qushkemꝏ̄ en noh taphꝏ̄kup: noh ohtunk ne ohke.
27.25 Kah wame kꝏ̄nꝏ̄hamꝏ̄ongash pish neyaunag Sanctuaryhe shekel, neesnehchage gerahsash, nish pish pasuk shekel.
27.26 Qut mohtommegit, noh noh mohtomegit en Jehovahut wutch puppinashimwut, wosketomp matta pish ꝏ̄netupanatamwâheuh, uttoh an oxen, asuh sheep, ne wuttaihe Jehovah.
27.27 Kah tohneit nishkeneunkque puppinashimꝏ̄it, neit pish ummanꝏ̄whoh neane wunnꝏ̄whadt, kah pish kꝏ̄tnum napanna adtahshe chippag, asuh matta manꝏ̄whôont, neit pish magun neane wunnꝏ̄whadt.
27.28 Qut ne teag anumauut Jehovah, wutch wame ne ohtunk, wosketomp & puppinnashim, kah wutohtôe ohteuk, matta pish magꝏ̄un, asuh manꝏ̄hamꝏ̄un, nishnoh teag magumuk ánue wunnetupanatamweyeuꝏ̄ en Jehovahut.
27.29 Wanne teag magꝏ̄muk, wosketomp ne maguk, pish manꝏ̄hamꝏ̄un, pish wunnamuhkut nehtauun.
27.30 Kah wame paukque chippag ohkeit, wutch wuskannemunneash ut ohkeit wutch metugque meechummuonk, ne wuttaihe Jehovah. wunnetupanatamweyeuꝏ̄ Jehovahut,
27.31 Kah wosketomp manꝏ̄humꝏ̄e manꝏ̄huk uppiukque chippiyeum; noh pish wuttit kꝏ̄tnumun napanna adtahshe chippag.
27.32 Kah wame piukque chippag wutch herdut, asuh wutch flokut, wáme neg paumushacheg agwe souwapuhquamut. paukquok pish wunnetupanatamweyeuꝏ̄ en Jehovahut,
27.33 Matta pish natinahamꝏ̄ uttoh an wunneguk asuh machuk, asuh matta pish wutôsꝏ̄wunnumꝏ̄un: kah ôsꝏ̄wunnume ôsꝏ̄wunuk; neit ne, kah ne waj ôsꝏ̄wunumuk, pish wunnetupanatamweyeuꝏ̄, matta pish manꝏ̄hamꝏ̄un.
27.34 Yeush unnaumatuongash, nish Jehovah annꝏ̄noncheg Mosesoh, wutche wunnaumonuh Israel, ut wadchuut Sinai. 