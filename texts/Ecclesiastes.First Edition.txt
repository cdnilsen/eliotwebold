1.1 UKkuttꝏ̄wongash kuhkꝏ̄tomwehteaen wunnaumonuh David, ketassꝏ̄t ut Jerusalem.
1.2 Wuttahwunnꝏ̄chéiyeumꝏ̄ tahnꝏ̄cheyeuꝏ̄gish, nꝏ̄wau kuhkꝏ̄tomwehteaen, wuttahwunnꝏ̄cheiyeumꝏ̄ tahnꝏ̄cheyeuꝏ̄gish, wame tahnꝏ̄cheyéuꝏ̄.
1.3 Teagwas ꝏ̄chiin wosketomp wame wutanakausuonk ne nemunuk ut agwe nepauzsáut.
1.4 Pasuk pometuonk pamshunk & onkatuk pometuonk yeyaumꝏ̄: qut ohke michemohteau.
1.5 Wonk nepauz pashpashau, kah nepauz wayau, kah kenupshau en áyeuonganit uttôh adt pashpishont.
1.6 Mishehtash au nogque sowaniyeu, kah quinnuppu en nanummieu, nagwutteae pepomsqushau, kah wonk qushkeu wuttin, neaunak wuttiuhshaongash.
1.7 Wame sepuash unnitchúanash kehtahhanit, onch keitohhanash matta numwapákodtinnꝏ̄ash: ayeuonk ne sepuash wadutchúog na wonk unnitchúan.
1.8 Wame teanteaguasinish numwohteau anakausuonk, wosketomp matta ukkuttꝏ̄tamꝏ̄an: muskesuk matta wâmenaumꝏ̄munꝏ̄, asuh mehtauog matta numohtano nꝏ̄tamꝏ̄onk.
1.9 Ne teag ne neáhenagis, ne pish ânak: kah ne mahche kesteómuk, ne pish ának, k[a]h wanne na teag w[u]skéiinno ut agwe nepauzsaut.
1.10 Sun ne teagwásinnúꝏ̄ ne woh ánꝏ̄wamuk, kusseh, yeu wuskeyehꝏ̄? nean niyéup, nukkóne ne negonukkongqueogkup.
1.11 Na matta mehquontamꝏ̄onganꝏ̄ negonneyeuꝏ̄gish: kah na matta pish mehquontamꝏ̄onganꝏ̄ nish pish ânakish, weeche yeush pish ásukaue peyomꝏ̄ukish.
1.12 Nen kuhkꝏ̄tomwehteaénin nukketassꝏ̄tamꝏ̄up Israel ut Jerusalem.
1.13 Kah nummagup nuttah natinneakontamunat kah natinnehomunat nashpe waantamóonk, papaume wame nish n$nagish ut agwe kesukqut: yeu mishe anakausuonk, God wuttinnumauon wosketomp wunnaumonuh, ne nashpe wutonkapunónat.
1.14 Nunnaum wame anakausuongash nish[-]ânakish ut agwe nepâuzsaut, kah kusseh, wame tahnꝏ̄cheyeuꝏ̄ash, kah mꝏ̄mꝏ̄squanatamwe nashauonk.
1.15 Ne woonkag matta woh sampwohtaouun: kah ne quenauhuómꝏ̄uk, matta woh ogketamꝏ̄un.
1.16 Nukketꝏ̄hkontam nehenwonche nuttah, nussip, kusseh, nuppéam misheenaueékinneat, kah nuttahto mꝏ̄cheke waantamóonk, onk wame nag negonukiitcheg ut Jerusalem: nux, nuttah mꝏ̄chekohtauomꝏ̄ weantamóonk, kah wohwohtamóonk.
1.17 Nummagup nuttah wahteauunat waantamóonk, kah wahteauunat kogkeáonk kah asꝏ̄tuonk: nꝏ̄wahteauunap yeu wonk ummꝏ̄mꝏ̄sqhikqun nashâonk.
1.18 Newutche waantamog, ne mꝏ̄cheke neuantamꝏ̄onganúꝏ̄, kah noh mꝏ̄chekohtunk wahteauonk mꝏ̄chekohtau unkquanumꝏ̄onk.
2.1 Nussip ut nuttahhut, ehhoh, kukqutchhesh nashpe pôánittamꝏ̄onk, newutche ahtaush weekontamóonk, kah naush, yeu wonk tahnꝏ̄cheyeuꝏ̄.
2.2 Nussip papaume hahânuonk, ne hogkeyeuáonk, kah papaume pôanittamꝏ̄onk, toh ussemꝏ̄?
2.3 Nunnatinneahkonomp ut nuttahhut nummagunat nuhhog en wineut (qut womontamon nuttahhut waantamóonk) kah mussinnumunat asꝏ̄tuonk, nô pajeh nunnaumunat, teaguas ne wanegik wutch wunnaumonáuh wosketompaog, ne woh aséhettit ut agwe kesukqut, nisohkepomantamunit.
2.4 Nummishanúhkausehwe weekuhkom, nutohteam weenominneohtekonash.
2.5 Nutayim nuttittanohketeaongash, kah orchardsash: kah ne nuttit tanóhteuhkon wame eiyane meechummuongash.
2.6 Nunnupseukom, ne wadtadtippadtauómꝏ̄uk kuppi ne neekitteaomꝏ̄ mehtugquash.
2.7 Nꝏ̄tinninneum kah maidsog, wuttinneumuneunk neg nekitcheg ut nekit: wonk nummishohtoongan matikénukeg kah papeississitcheg neetasuog, anue onk neg wame negonuhkiitcheg ut Jerusalem.
2.8 Wonk nummóunumꝏ̄ silver, kah gold, kah ketassꝏ̄tamwut wadchiyeumꝏ̄ugish nompakouunash, kah wutohtimóinneat: nukquoshaéhtam wosketompaog kodtꝏ̄hamoncheg, kah mittamwossissog kodtꝏ̄hamoncheg, kah ꝏ̄womantamꝏ̄onganꝏ̄ash, wunnaumonáuh wosketompaog, wunnontꝏ̄wae puhpequonash, kah eiyane auwohteaongash.
2.9 Neit nummissugken, kah nano nukkꝏ̄tinus onk wame neg negonuhkiitcheg ut Jerusalem: wonk nꝏ̄waantamóonk nutapehtunk.
2.10 Kah uttoh an nuskesukquash kodtantamꝏ̄mꝏ̄uk, matta nutamohtamꝏ̄unash, matta nutamaunumꝏ̄h nuttah wutch ne teagwe weekontamóonk: newutche nuttah weekontamup ut wame nutanakausuonganit, kah yeu nutchippiyeum ut wame nutanakausuonganit.
2.11 Neit nummonunneam wame anakausuongash nish nunnutchegash ayikish, kah usseongash nish aséanish: kah kusseh, wame tahnꝏ̄cheyeuꝏ̄, kah mꝏ̄mꝏ̄squtteaꝏ̄mꝏ̄ nasháonk, kah wanne wutchiyeuonganinnꝏ̄ ut agwe nepâuzsaut.
2.12 Kah nukquinnupikompom manunneaumunat waantamóonk, kah kogkeáonk, kah asꝏ̄tuonk: newutche toh woh ussu wosketomp noh asukaúont ketassꝏ̄t? webe ne mahche n$nag.
2.13 Neit nunnaumup waantamóonk aneukomꝏ̄mꝏ̄ asꝏ̄tuonk ne wehque aneukomꝏ̄mꝏ̄uk wequai pohkenái.
2.14 Waantamwen wuskesukquash ohtaash uppuhkukqut, qut mattamog pomushau pohkenahtu: kah nen wonk nꝏ̄wahteoh, tatuppe uspunáog wame.
2.15 Neit nussip ut nuttahhut, ne ashpunadt mattamog, ne nutushpunon, kah neit tohwutch anue waantamós? neit nussip ut nuttahhut, yeu wonk tahnꝏ̄cheyeuꝏ̄.
2.16 Ne wutche na matta mꝏ̄cheke mehquanumꝏ̄un waantam onk mattamog micheme, newutche ne teag yeuyeu ânag, kesukodtash nish paómꝏ̄ugish, pish wananittamunash, kah uttoh wuttin nuppun waantamwen, kah neane mattamog.
2.17 Newaje sekeneam pomantamóonk, newutche anakausuonk ne kesteomuk ut agwe nepâuzsaut, ne unkquanittamweyeuꝏ̄ ut nuhhogkut, newutche wame tahnꝏ̄cheyeuꝏ̄, kah mꝏ̄mꝏ̄sqheau nashauonguh.
2.18 Nux nussekeneam wame nutanakausuonk ne asée ut agwe nepauzsaut: newutche nunnukkodtumauon noh woh asukiit.
2.19 Kah howan wahteunk uttoh woh waantamun asuh mattammag? qut pish nanauunum wame nutanakausuongash nish aséanish: kah ne adt waantamwéheog ut agwe nepâuzsut, yeu wonk tahnꝏ̄cheyeuꝏ̄.
2.20 Newaj kod nuttah unnéhteau matta annôoséinneat wame nutanakausuongash nish aséanish ut agwe nepâuzsaut.
2.21 Newutche noh wosketomp noh wutanakausuonk ohteau waantamꝏ̄onganit, kah wohwohtamꝏ̄onganit, kah sampwe wussittumꝏ̄onganit, qut noh wosketómp patta ne adt anakauseik, ne pish wunnukkodtumauun wutche wutchippiyeumut: yeu wonk tahnꝏ̄cheyeuꝏ̄, kah mishe matcheetꝏ̄onk.
2.22 Newutche toh ꝏ̄tahtauun wosketomp wutch wame wutanakausuonganit, kah wutch mꝏ̄mꝏ̄squtteahaonganit, ne ananakausit ut agwe nepâuzsut.
2.23 Newutche wame ukkesukodtumash, unkquanummuonganúꝏ̄ash, kah wutanakausuonk, neuantamꝏ̄onganúꝏ̄, nux, wuttah matta anwôshinunnꝏ̄ nukonáeu, yeu wonk tahnꝏ̄cheyeuꝏ̄.
2.24 Wanne teag anue wunnegininnꝏ̄h wutche wosketomp, woh ummeetsinneat kah woh wuttattamuneat, onk woh weekontamwáheónat ukketeahogkôunoh ut wutanakausuonganit: yeu wonk nunnaumun, ne wutch ayeumꝏ̄ wunnutcheganit God.
2.25 Newutche howan woh meetsit, asuh howan woh na nuttin anue kenupshomukqun onk nen?
2.26 Newutche God aninnumauau wosketompoh, noh wanégit ut anaquabit, waantamóonk, kah wohwohtamóonk, kah wekontamóonk: qut matcheseaénúh, anakausheau, moenumunat kah numwonkquttauunat, onk woh wuttinninnumauoh noh waneetuk ut anaquabit God: yeu wonk tahnꝏ̄cheyeuꝏ̄, kah mꝏ̄hmꝏ̄squeteaháhuwáonk.
3.1 NIshnoh teag wutaquompiyeumeúmu, kah aquompiyeumeumꝏ̄ wutche nishnoh pakkodtantamoonk ut agwe kesukqut.
3.2 Ahquompiyeuꝏ̄ neekineat, kah aquompiyeuꝏ̄ nuppunat: ahquompiyeumꝏ̄ ohkehteaunat, kah uttꝏ̄cheyeuꝏ̄ adt amaunumuk ne ahketeamukup.
3.3 Aquompiyeuꝏ̄ ne adt nushehteamuk, kah aquompiyeuꝏ̄ adt netskèsimuk: uttꝏ̄cheyeuꝏ̄ ne adt sohquenumuk, kah uttꝏ̄cheyeuꝏ̄ ne adt ayimuk.
3.4 Uttꝏ̄cheyeuꝏ̄ ne adt maumꝏ̄k, kah uttꝏ̄cheyeuꝏ̄ ne adt ahanimuk: uttꝏ̄cheyeuꝏ̄ ne adt neuantamꝏ̄onganúꝏ̄k, kah uttꝏ̄cheyeuꝏ̄ ne adt pumukómuk.
3.5 Uttꝏ̄cheyeuꝏ̄ ne adt pogketamuk qussukquanash, kah uttꝏ̄cheyeuꝏ̄ ne adt móonumuk qussukquanash: ahquompiyeuꝏ̄ moshogqunittinneat, kah aquompiyeuꝏ̄ ahqueteauunat moshogqunittinneat.
3.6 Uttꝏ̄cheyeuꝏ̄ wuteiyéunganúꝏ̄k, kah uttꝏ̄cheyeuꝏ̄ ne adt wanehteomuk: uttꝏ̄cheyeuꝏ̄ ne adt wadchanumuk[:], kah uttꝏ̄cheyeuꝏ̄ ne adt pogketamuk.
3.7 Uttꝏ̄cheyeuꝏ̄ ne adt nehnegikomuk, kah uttꝏ̄cheyeuꝏ̄ ne adt ushquontôsimuk: uttꝏ̄cheyeuꝏ̄ ne adt chequnapineat, kah ahquompiyeuꝏ̄ ne adt keketꝏ̄komuk.
3.8 Uttꝏ̄cheyeuꝏ̄ ne adt womonittimuk, kah uttꝏ̄cheyeuꝏ̄ ne adt sekeneaittimuk: uttꝏ̄cheyeuꝏ̄ ne adt ayeuwuttimuk, kah uttꝏ̄cheyeuꝏ̄ ne adt wunohteaongannúꝏ̄k.
3.9 Teaguas ꝏ̄chiin noh anakausit ne adt anakausit?
3.10 Nunnaum anakausuonk ne anumauont God wosketompùh wunnaumonuh, ne tananakausinneat.
3.11 Noh wunnehteou nishnoh teag ut wutahquompiyeumut: wonk ponum muttaok ut wuttahhꝏ̄wóut, newaj wanne howan woh namteauꝏ̄ anakausuonk God ne ayik, wutch kutchissik onk yean wehqshik.
3.12 Nꝏ̄wahteoh na matta wunnegeninno na ut, webe woh wosketomp ꝏ̄weekontamūat, kah wunnesenat ut uppomantamꝏ̄onganit
3.13 Kah wonk nishnoh wosketomp woh meetsu, kah wuttattam, kah ohto ne wanégik ut wame wutanakausuonganit: ne ummagꝏ̄onk God.
3.14 Nꝏ̄wahteoh uttoh God asit pish michemeyeuꝏ̄, matta woh teag ponamꝏ̄un, asuh matta teag wutch amaunumꝏ̄un: kah God wutussen onk woh wosketompaog wabesuog ut an[a]quabit.
3.15 Ne mahche ân[a]gkup, ne yeuyeu nnih; ne pish ânak, mahche nniyeup, kah God natꝏ̄tum ne mahtshunk.
3.16 Kah nano nunnaum ut agwe nepauzsaut wussittumôe[$]áyeuonk, matchetꝏ̄onk na [oh]tóp, kah sampweusseonk wutayeuonganit, nea panneseonk ohtop.
3.17 Nussip ut nuttahhut, God pish wussumau sampwesénutcheh kah matchetꝏ̄oh, kah na uttꝏ̄cheyeuꝏ̄ wutche nishnoh kesantamóonk, kah nishnoh anakausuonk.
3.18 Nussip ut nuttahhut papaume wuttinniyeuonk wunnaumonuh wosketomp, God woh ꝏ̄wahteauwaheuh, onk woh nag naumwog, nag puppinashimꝏ̄ꝏ̄og.
3.19 Newutche ne ashpunahettit wunnaumonuh wosketompaog, ne wutushpun[ó]neau puppinashimwog, pasuk ushpunâog wame, neane pasuk nupuk, ne onkatog wuttin nuppun: nux nag wame nequtnashaonganáog, newaj matta wosketomp aneuhkauonk puppinashimwoh: newutche wame tahnꝏ̄cheyeuꝏ̄.
3.20 Wame auog pasukquinnu, wame wutchaiyeuog puppissiyeuut, kah wonk puppissiyeuꝏ̄og.
3.21 Howan waheau wunnashauonguh wosketomp noh waábeit, kah wunnashauonguh puppinashim noh wꝏ̄msit en ohkeit?
3.22 Newaj wahteau wanne teag anue wunnegeninnꝏ̄, wosketomp woh weekontamunat, nehenwonche wutanakausuonganit: newutche ne wutohtóonk, newutche howan woh wunnaumwaheuh teag woh asuhkunk?
4.1 NEit nukqushken, nunnatwontamup wame sunnukkutchahwhuttuongash nish ásemukish agwe ut nepauzsaut, kah kusseh, wussuppegoash neg sánukkutchawhutcheg, kah nag matta weekontamwahuaéneumeog: kah ne wadsinnohettit neg sánukkutchohukquéhetticheh ne menuhkesuonganúꝏ̄, qut matta ꝏ̄wekontamwahuaéneuméog.
4.2 Newaj woweenomog napukeg neg mahche nupukeg, anue onk neg pamontogig neg àsh pamontogig.
4.3 Nux, noh anue wunniyeu onk nag neesuog, noh asquam àniig, noh mattâ naumꝏ̄g matanakausuonk neânak ut agwe nepauzaut.
4.4 Wonk, nunnatwontamup wame anakausuonk, kah nishnoh sampwanakausuonk, yeu wutch wosketomp ishkauónukqun weetattamungoh: yeu wonk tahnꝏ̄cheyeuꝏ̄, kah mꝏ̄mꝏ̄squeteahaonk.
4.5 Mattamog sꝏ̄hpwunnutchaeu, kah meech nehenwonche ꝏ̄weyaus.
4.6 Ain wunneguk nequtnutchon manunniyeuonk, onk neesenutchonat kah anakausuonk, kah mꝏ̄mꝏ̄squeteahaonk.
4.7 Neit nukqushkem, kah nunnaum tahnꝏ̄cheyeuꝏ̄uk ut agwe nepauzsaut.
4.8 Noh pasuk nussiyeu, kah na matta nahotoeyeuꝏ̄it, nux, matta wunneechanu asuh weemateu: qut onch matta wohkukquoshininno wutanakausuonk, kah wuskesuk matta wamepꝏ̄munꝏ̄ weena[u]eetuonk, asuh matta nꝏ̄wau, howan anakausuéhtauog, nutamaunumauónat wanegik nukketeahogkou, yeu wonk tahnꝏ̄cheyeuꝏ̄, nux, yeu mishe anakausuonk.
4.9 Neesuog ànukauáog pasukꝏ̄h, newutche wununkquottauóog wutch wutanakausuonganꝏ̄.
4.10 Newutche penusháhettit, pasuk woh tahshinau neh weetomukqutcheh: qut unkapunaj noh násiit penushont: newutche matta wonk howane wutohshinukqunat.
4.11 Wonk neesuog neesinhettit, neit nag kesꝏ̄sinwog, qut woh wuttin pasuk kesꝏ̄sinin?
4.12 Kah howan sohkauont, neesuog woh wuttapenouh, kah nashwompagunausik pemuneat matta nikkumme pashkishano.
4.13 Anue nukkomeyeuꝏ̄ matchekue, kah waantamwé mukkies onk noh kehchiyeue, kah mattammagwe ketassꝏ̄t, noh matta wonk aushkomout.
4.14 Newutche, wutch kuppishagkinnittuonganit, ketassꝏ̄tamꝏ̄ꝏ̄, qut wonk noh neekit ut wutassꝏ̄tamꝏ̄onganit, noh matchekeu.
4.15 Nunnatwanumomp wame pamontogig, neg paumushacheg agwe nepauzsaut, weeche nahohtôeu wunneechanoh neh pish nompikkompauehtonkqutchéh.
4.16 Wanne wohkukquossinoog missinninnuog wame neg negonuhkauoncheg, nag wonk asuhkaue peyoncheg, matta pish ꝏ̄weekontamꝏ̄ounouh: wunnamuhkut yeu wonk tahnꝏ̄cheyeuꝏ̄, káh mꝏ̄mꝏ̄squtteahaonk.
5.1 NAnawontash kusseet petutteaan wekit God, kah mꝏ̄cheke nanawo[h]tash nꝏ̄tamunat, onk maguat wussephausuonganꝏ̄ mattammagwog, néwutche nag matta natwontamꝏ̄og nag matcheseog.
5.2 Kunnekeketꝏ̄kuhkon ut kuttꝏ̄nut kah kuttah kogkushkomeyeuꝏ̄hkitch ne teague kuttꝏ̄onk ut anaquabit God, newutche God kesukqut, kah ken ohkeit ne$wutch kukkuttꝏ̄wongash ogguhseyeuitch.
5.3 Newutche unnukquo[m]uonk peyaumꝏ̄ nashpe mataaneuk anakausuongash, kah ꝏ̄wadtauatongkqussuonk mattamog, nashpe mataanukish kuttꝏ̄wongash.
5.4 Qoshomuae quoshomadt God, ahque chekeuôadtehteash, newutche noh matta womonoou mattammagwoh; oadtehtaash ne quoshomuwaan.
5.5 An wunnegik matta woh kukquoshoaan, onk quoshoonat kah mo ôadtehteomuk.
5.6 Kuttꝏ̄n matcheseohtohkitch kꝏ̄weyaus, asuh ahque nꝏ̄wash ut anaquabit Angel, ne panneseonk, tohwutch God musquá[n]tog ut kꝏ̄wadtauatonkqussuonganit, kah uhskomehthog kenutchegane anakausuonk.
5.7 Newutche muttaaneuk unnukquomuonk, kah monatash kuttꝏ̄wongash, na wonk monatash tahnꝏ̄cheyeuꝏ̄gish: qut ken qush God.
5.8 Nauman, mukꝏ̄ki[n]aonk macheku, kah chekee woonkehteomuk wussittuꝏ̄moonk kah s[á]mpweseonk ut wotohtimoneat, monchanatogkon ne teag, newutche noh anue quanunkqussumont quanunkqussinitcheh ꝏ̄tꝏ̄wontam, kah nag wutanuunkqusseumꝏ̄uh.
5.9 Nano, ne wámꝏ̄uk ohkeit, ne wutch wame, ketassꝏ̄t wutchipwuhhteau ohteuk:
5.10 Noh womontog silver matta pish wamahtoou silver, kah noh wamontog ne mo[n]ak matta wamohtoou monak, yeu wonk tahnꝏ̄cheyeuꝏ̄.
5.11 Weenaeetuonk nano monat, nag muttaánꝏ̄og nag meechikeg, kah toh wuttin wunnehikquneau, neg nish ohtunkig, webe wutch naumunat wuskesukqut?
5.12 Ukkoueonk anakausuen weekon, uttoh wuttin ogguhse meetsin asuh mꝏ̄cheke: qut ummꝏ̄chekohtoonganꝏ̄ weenaeetuog, matta ukkouehukꝏ̄uneau.
5.13 Na mishe matcheseonk ne naum ut agwe nepáuzsaut weenaueetuonk wadchanumun wutch waskeheaonganꝏ̄ neg ohtunkig.
5.14 Qut yeush weenaueetuongash mohtshaash nashpe matanakausoonk: kah wunnaumonieu, kah mo teagohtano wunnutcheganit.
5.15 Nean sohhog wutch ohkasoh wutóontomukqut, poskeu pish qushku, wutonat né wagk, kah matta pish teag nemunnumꝏ̄, wutch wutanakausuonganit, ne woh kônunuk ut wunnutcheganit.
5.16 Kah yeu wonk mishe matchit, nishnoh ut, nean peyomꝏ̄uk, ne pish aumꝏ̄, kah teág ꝏ̄tahtauun, noh wadtanakausit wuttinoh?
5.17 Kah wonk nisohkepomontog pohkenáhtu ut meetsu, kah mꝏ̄chekohteau neuantamóonk kah musquanittuonk weeche ummahchináonk.
5.18 Kusseh ne naumomp ne wunnegen kah tapeneunkquot howan ummeetsinneat kah ꝏ̄tattamuneat, kah ꝏ̄wekontámꝏ̄wontamunat wame wutanakausuonk ne wadtinuk ut agwe nepauzsaut, nisohkepomantog ne anumauont God: newutche ne wutchippiꝏ̄m.
5.19 Wonk nishnoh wosketomp neh God anum[ẋ]uoncheh weenaueetuonk, kah ohtóonk kah ummenuhkesuáheuh naut meetsineat, kah wunnemunnumunat wutchippeyeum, kah weekontamunat ut wutanakausuonganit, yeu ummagꝏ̄onk God.
5.20 Newutche matta pish mꝏ̄cheke mehquontamꝏ̄ uppomantamóe kesukodtash, newutche God wunnamp[t]ohamauuh ut wuttahhꝏ̄wae wekontamꝏ̄onganit.
6.1 Ma machuk ohteau, ne naum ut agwe nepâuzsaut, kah ne mꝏ̄chekeyeuꝏ̄ ut kenugke wosketompahtu:
6.2 Wosketomp neh God anumauoncheh weenaeetuonk, ohtóonk, kah quttianittuonk, newaj mo teag quenauwéhikꝏ̄k wutch ukketeahogkôunoh, wame ne kodtantog, onch God matta wuttinnumauoh menuhkesuonk na wuttit meetsininneat, qut penuwot ummeechin, yeu tahnꝏ̄cheyeuꝏ̄, kah matche unninneaonk.
6.3 Wosketomp nequt pasukꝏ̄eekheont kah mꝏ̄cheke kodtumwáe pomontog, ne waj ukkodtumꝏ̄me kesukodtumash monaash, kah ukketeahogkôunoh wanne wamepꝏ̄oh wanegik, kah wonk matta posekinau, nussim, noh nꝏ̄neekit neh wutaneúhkauoh.
6.4 Newutche nashpe petutteau tahnꝏ̄cheyeuꝏ̄ꝏ̄k, kah amáeu en pohkenahtu, kah ꝏ̄wesuonk pish puttogwhôsu nashpe pohkenái.
6.5 Nano, matta nauaou nepâuzsoh, asuh mat teag wahteóou, yeuoh mꝏ̄cheke anwohsin, onk noh onkatog.
6.6 Nux, tôhkônogque nequt matt[à]nnungane kodtumwohkog, neesit nompe, qut onch matta naumꝏ̄ wanegik: sunnummatta wame auꝏ̄og pasukquinnu?
6.7 Wame wutanakausuonk wosketomp ne wutch wuttꝏ̄nit, qut onch ukkodtuppꝏ̄onk matta numwameechumunꝏ̄.
6.8 Newutche teaguas wadchanuk waantam ánue onk mattamog? teag ohtóou matcheku, noh wahteunk pomushonat anaquabhettit pâmontogig?
6.9 An wunnegik wuskesukque naumꝏ̄onk, onk naniyeue kodtantamóonk, yeu wonk tahnꝏ̄cheyeuꝏ̄, kah mꝏ̄mꝏ̄squeteaháonk.
6.10 Ne mahche n$nag mahche missohhamun, kah ne wahteauun, noh wosketomp, kah matta woh uppenuánumoh noh ánue missugkenꝏ̄mouk.
6.11 Newutche monatash ne machehteauꝏ̄mꝏ̄uk tahnꝏ̄cheyeuꝏ̄uk toh wunnenéhukqun wosketomp?
6.12 Newutche howan wahteunk toh wuttin wosketomp wunnenéhukqun yeu ut pomantamꝏ̄onganit, nisáhke tahnꝏ̄che pomantog, ne mohtshadtunk onatuh onkauohtáut? newutche howan woh wâadt wosketompoh teaguas pish âsukonkqut ut agwe nepâuzsaut?
7.1 WUnnewésuonk anue wunnegen onk ne mishôadtue sussequeáe pummee: kah nuppꝏ̄ongane kesuk, onk neetue kesuk,
7.2 An wunnegik ônat mauukkomukqut, onk neit ônat mishadtupꝏ̄áe komukqut, newutche ne ꝏ̄wohkukôiyeumꝏ̄ wame missinninnuog, kah pamontogig upponamuneau wuttahhꝏ̄óut.
7.3 Neuantamꝏ̄onk ánue wunnegen onk ne hahanuonk, newutche nashpe nꝏ̄winneunkqussuonk, metah wunnehteauun.
7.4 Wuttahhꝏ̄ waantogig, neg appuog mauékomukqut, qut wuttahhou mattammagwog, ne ohteau poánittamwe komukqut.
7.5 An wunnegik nꝏ̄tamunat wutaushkomuáonk waantam, onk wosketomp nꝏ̄tamunat ukketꝏ̄homaonganꝏ̄ mattammagwog
7.6 Newutche neáne kôussog uppapaskussuonganꝏ̄ ut agwe ohkuhqut, netatuppeyeuꝏ̄ wutahanuonk mattammog, yeu wonk tahnꝏ̄cheyeuꝏ̄.
7.7 Wunnamuhkut sunnukkutchahwhuttuonk kogkeáheau waantamwoh, kah magꝏ̄onk ûhshkomehteau metah.
7.8 Na wehqshik ne tag anue wunnegen onk ne waj kutchissik: kah manunniyeuenin wunnashaonganit, anúkauau pohtuánum wunnashaongánutcheh.
7.9 Ahque kogkinne musquantash: newutche musquanittamꝏ̄onk ohteau uppꝏ̄chenaóont mattammog.
7.10 Nꝏ̄wohkon, tohwaj negonne kesukodtash ánue wunnegenash onk yeush? newutche matta kꝏ̄waantamwe natꝏ̄tamwehteoh yeu papaume.
7.11 Waantamóonk wunnegen weeche ahtóonk, kah ne wunnashpe wutchiinneau neg nauoncheg nepáuzsoh.
7.12 Newutche waantamóonk ne tashpuhhꝏ̄waonk, kah teauguash tashpúhhꝏ̄waonganúꝏ̄: qut ne wunneetuonk wohwohtam[ô]onk, ne waantamóonk pomantamwateau neg ne ahtauunutcheh.
7.13 Natwontash wutanakausuonk God, howan woh ne sampweteunk, ne woonketeunk?
7.14 Wunniyeue kesukok weekontash, qut matchiyeuongane kesukok, natwontash: God wonk uppapiuhsukoshuh, onk woh matta howan namehteamꝏ̄ teag noh asuhkaueh.
7.15 Wame teanteaguasinish nummahche naum, ut tahnꝏ̄che nukkesukodtumut: na sampweseaénin, noh onkapunat ut wussampweusseaonganit: kah na matcheseaen, noh sepe pomontog ut ummatcheseonganit.
7.16 Ahque wussaume sampweusseaéneush, asuh wussaumee waantamwáheúhkon kuhhog: newutche tohwutch woh auskoméheadt kuhhog?
7.17 Ahque wussame matcheseaéneush, asuh mattammagꝏ̄ꝏ̄hkon: tohwutch woh nuppan ashkagad nuppꝏ̄oh.
7.18 Ne wunnegen yeu menúhkenuman, nux, wonk yeu wutch qushkinúkkon kenutcheg: newutche noh quoshunt Goduh, pish ꝏ̄wame sohwéhtauoh:
7.19 Waantamóonk menehkhik waantamwen, anue onk neg piukqussuog menuhkesuénuog, neg apitcheg keitotanat.
7.20 Newutche matta sampweusseaenúunꝏ̄ ut wosket ohkeit, noh wáneseit, kah matta matcheseik.
7.21 Wonk ahque wuttahhꝏ̄wontash, wame kuttꝏ̄wongash nish ánukish, ishkont kenꝏ̄tam kittinneum kummattanumuk.
7.22 Newutche nehenwonche kuttah wonk ꝏ̄wahteoun, ken nehenwonche ahhahsukoueu onkatogig kummatánum.
7.23 Wame yeu nukqutchteauun nashpe waantamóonk, nussip, nukod$waantam, qut nôꝏ̄sukonkqun.
7.24 Ne nôꝏ̄sukiit, kah mꝏ̄nôi, howan woh wunnampteauun?
7.25 Nummagup nuttah wahteauunat, kah natinnehamunat, kah kodnamehteauunat waantamóonk, kah tohwájeyeuꝏ̄uk, kah wohteauunat assꝏ̄tue matcheseonk, kah mattammagꝏ̄onk kah kogkéaonk.
7.26 Kah nummiskom ánue wesogok onk ne nuppꝏ̄onk, mittamwossis noh wuttah appehhannúꝏ̄uk, kah quomphonganúꝏ̄uk, kah wunnutchegash kenéhpissúꝏ̄nuꝏ̄ash: noh waneetuk ut anaquabit God, pish uppohquohwhoh, qut matcheseaen pish wuttohqunukquoh.
7.27 Kusseh, yeu nunnamteauun (nꝏ̄wau kahkꝏ̄tamwéhteaénin) nô nequttogketamon namehtinneat ne adtahshik.
7.28 Ne ashpame nukketeahogkou natinnehog, qut matta nunnampteauouun, pasuk wosketomp nunna[m]eh ut kenugke muttannonganogkussuut: qut mittamwossis kenugke yeug wame matta nunnamheh.
7.29 Kusseh, yeu webe nunnampteauun, God sampweusseaenúheau wosketompuh: qut nag natinnehamwog monatash pogkodtantamꝏ̄ongash.
8.1 HOwan tatuppeyeuit waantamwoh? kah howan wahteunk, toh anauwuttamꝏ̄mꝏ̄k ne teag? ꝏ̄waantamoonk wosketomp ꝏ̄wahsumwahtauun wuskesuk, kah ne anummenuhkag wuskesuk pish penꝏ̄ōpamukquodt
8.2 Kukkinnꝏ̄nsh nanawehteauunat ketassꝏ̄t wutannꝏ̄teamꝏ̄onk, kah ne newutche chadchekeyeuwaonk nashpe God.
8.3 Kenuppe amaehkon wutch wunnaumꝏ̄onganit: neepauwehtogkon machuk, newutche ussu uttoh an tapeneog.
8.4 Uttoh ohtag ketassꝏ̄t wuttinnꝏ̄waonk na menuhkesuonk ohteau, kah howan woh wuttinuh tok kutussem?
8.5 Howan nanawehteunk onnꝏ̄teamꝏ̄onk, pish matta ummattammꝏ̄ machuk, kah waantamwenin wuttah kuhkinneasu naneeswe uttꝏ̄cheyeuꝏ̄ kah wussittumoonk.
8.6 Newutche nish noh kesantamoonk wutchiyeumꝏ̄ ahquompiyeuit, kah wussittamꝏ̄onk, newajeh wutonkupunaonk wosketomp missag ut wuhhogkat.
8.7 Newutche matta wahteau ne pish ánag newutche howan woh wuttungqun uttoh pish uttꝏ̄che n$nag?
8.8 Wanne howan pahtimoou nashauonguh, wadchanonat nashaonk, asuh matta ummenuhkesuonkanu ut nuppꝏ̄e kesukodtut kah na wanne assanittein ut ayeuwuttuonganit, kah matcheseonk matta pish tomwe[h]eoou neh nogkodchinitcheh.
8.9 Wame yeu nummahche naumun, kah nꝏ̄tohhꝏ̄wontamup nish$noh anakausuonk ne asemuk agwe nepauzsaut: na ahquompiyeuꝏ̄, pasuk wosketomp onkatoge nanawunont, ut nehenwonche wuskeheaonganit.
8.10 Kah ne nunnaumun matchetowog adt posekinit, neg paonchag kah amaecheg ut wutayeuonganꝏ̄out waneetupanatogig, kah nag wunanumoog ut keitotanat ne adt ne ussehettit: yeu wonk tahnꝏ̄cheyeuꝏ̄.
8.11 Newutche wussittumoonk matta kenuppe ussein ayeuuhkonittue m[a]tcheseonk: newaj wuttahhꝏ̄oash wuñaumonauh wosketompaog, mamusse menehketeauꝏ̄mꝏ̄uk ut wuhhogkaout matchesenat.
8.12 Tokonogque matcheseaenin nequt pasukꝏ̄e matcheseit, kah sepe pomontog: onch wunnamuhkut nꝏ̄wahteoh pish ꝏ̄niyeuwontamuneau neg quashoncheg Godoh, neg quoshoncheg ut anaquabit.
8.13 Qut matta pish ꝏ̄niyeuwontamꝏ̄un matcheetou: kah matta pish sepe pomantamꝏ̄, onatuh onkaohtaut, newutche matta wabesu ut anaquabit God.
8.14 Na tahnꝏ̄cheyeuꝏ̄ ne mahche n$nag ut ohkeit; na sampweusseaenuꝏ̄og, neg ashpunanutcheg neaunak wutanakausuonganꝏ̄ matcheetꝏ̄og: wonk, na matcheseaenuog neg ashpunanutcheg neaunak wutanakausuonganꝏ̄ sampweusseaenuog: nussip, yeu wonk tahnꝏ̄cheyeuꝏ̄.
8.15 Neit nꝏ̄woweenodtumup poanittamꝏ̄onk, newutche wosketomp wanne teagohtoou ut agwe nepauzsaut anue onk meetsinneat kah wuttattamuneat, kah weekontamunat newutche pish ꝏ̄weetomukqun wutch wame wutanakausuongait, nisohkepomontog ut agwe nepauzsaut.
8.16 Magꝏ̄on nuttah wahteauunat waantamoonk, kah naumunat anakausuongash nish asemukish ut ohke[i]t: (newutche wonk nawutch kesukodae asuh nukkonae matta naume wuskesukquash kouemꝏ̄ut)
8.17 Neit nummonunneaumup wame wutanakausuonk God, ne wosketomp matta woh nampteoꝏ̄k anakausuonk ne asemuk ut agwe nepauzsaut: newutche tokonogque wosketomp ukkodnamehtinneat, matta pish tapenumꝏ̄ wunnamteauunat nux nano, tokonoque waantamwen wuttenantamun nꝏ̄wahteauu, qut matta pish tapenumꝏ̄ wunnamteauunat.
9.1 NEwutche wame yeu nunnatwontamun ut nuttahut, wame yeu wahteauwahuonat, sampweusseaenuog kah waantamwog, kah wutanakausuongash, ohtaash wunnutcheganit God: wanne howan wahteauun asuh womonittu[n]nk asuh sekeneoadtuonk, nashpe wame ne anaquabhettit.
9.2 Wame teanteaguassinish tatuppeyeuꝏ̄ash en wame: pasuk ushpunaaonk en sampweusseaenuut, kah matcheetꝏ̄ut: wunneetꝏ̄ut kah pahk[é]sit, kah nishkeneunkqussit, noh sephausit kah noh matta sephauseit: neane wunneetou, ne wuttatuppeyeuun matcheetou: kah noh chadchekeyeuadt, kah tatuppeyeuꝏ̄ noh quohtog chadchekeyeuwaonk.
9.3 Na ohteau machuk ut kenugke wame teanteaquassinit neaunak ut agwe nepauzsaut pasuk ushpunaonk wame, nux wonk wuttahhou wunnaumonauh wosketompaog, numwohteau machuk, káh kogkeaonk ohteau wuttahhꝏ̄out, ash pamantamwehettit, kah mahche nnag wꝏ̄msuog en nuppunat.
9.4 Newutche noh weetuomont wame pamontamunitcheh, ne wutannoosuonk: newutche pomantamwe anum aneukauau nuppꝏ̄e qunnonꝏ̄oh.
9.5 Newutche pamontogig wahteauog nag pish nuppꝏ̄og: qut napukeg wanne teag wahteauꝏ̄og, asuh wanne wonk wutaonkquatunkanéog; newutche mehquánumaonganꝏ̄ wunánatamun.
9.6 Wonk womonaonganꝏ̄ kah sekeneaonganꝏ̄, kah ishkauónaonganꝏ̄ eyeu onkapunónou: asuh matta wonk nano wutchippiyeuméonk micheme, ne teaguas ne asemuk agwe nepâuzsaut.
9.7 Monchish weekontamwe meechish kuppetukqunnunk, kah weekontamwutteaháe wuttattash kꝏ̄winum: newutche eyeu tapeneam kutanakausuongash.
9.8 Kuthogkꝏ̄ongash nagwutteáe wompaj, kah kuppuhkuk quenahikꝏ̄mꝏ̄úhkitch susséqueáeu pumme.
9.9 Weekontamwe weetom kummittamwus noh womonadt nisohke pomantaman ut tahnꝏ̄cheyeuꝏ̄ut, ne anumunkquean ut agwe nepauzsaut, wame tahnꝏ̄ché kukkesukodtumash; newutche ne kutchippiyeum yeu ut pomantamꝏ̄onganit, kah ut kutanakausuonganit ne asean ut agwe nepauzsaut.
9.10 Uttoh an kenutcheg namehteunk tôh woh asit, ussish nashpe kummenuhkesuonk, newutche wanne anakausuonganinno, asuh pogkodtantamoonk asuh wohwohtamóonk asuh waantamóonk ut weenohkeit, ne áôan.
9.11 Nukqushkeip, kah nunnaumup ut agwe nepauzsaut, noh kánupishont matta ogquóhohteóou, kah nah manuhkesit matta sohkôsu, kah waantamwenuog matta upputtukqunneganéog, kah waantamwenuog matta weenaeekéog, kah nehtuhtuaénuog matta tapentauoog, qut nag wame wututtꝏ̄cheeiyeumꝏ̄og kah ushpunaog.
9.12 Newutche wonk wosketomp matta wahteoꝏ̄ wutahquompiyeum, neane namohsemesog puttahhamwéhettit wutch matche hashabpoh, kah neane psuksesog puttuhhukquehettit appéhanoh; netatuppe wosketompaog wunnaumonaoh puttohwhoneau ut matche uttꝏ̄cheyeuꝏ̄ut, tiadcheh nuhkuhkongqhettit.
9.13 Yeu wonk waantamóonk, nunnaumun ut agwe nepauzsaut, kah missi ut anaquabeh.
9.14 Na mo peasin otan, kah oggunsinninnúꝏ̄, kah wutáyeuuhkontamun mishe ketassꝏ̄t, kah ꝏ̄weenuhkomun, & ummishewuhkonꝏ̄sunuhkontamun.
9.15 Kah na ut nameheon kuttummunge waantamwenin, kah noh nashpe ꝏ̄waantamóonk pohquohwhuttau otan, qut matta howan ummehquanumuh ne nan kuttummunge wosketompoh.
9.16 Neit nussip, waantamóonk anue wunnegen onk ne menuhkesuonk, qut waantamwen ꝏ̄waantamꝏ̄onk mishánantamun, kah ukkuttꝏ̄wongash matta nꝏ̄tamꝏ̄unash.
9.17 Ukkuttꝏ̄wongash waantamwenuog nish manunne nꝏ̄tamunash anue onk ummishontꝏ̄waonk noh nanawunnuadt ut kenugke mattammagwut.
9.18 Waantamoonk anue wunnegen onk nish ayeuteae auwohteaongash: qut pasuk matcheseaen mꝏ̄cheke machehteou wanegik.
10.1 NUppꝏ̄e ꝏ̄chasog, Apothecary uppumméum wutayimunneau sohhamꝏ̄mꝏ̄ wutch aneuk: ne wuttatupe unnehikqun noh wânꝏ̄waantog kah wuohtiánumukqussit.
10.2 Waantamwen wuttah wuttinohkôuneiyeu ohteau, qut mattammog wuttah ummenadcheanieyeu.
10.3 Nux, wonk, noh mâtammagꝏ̄it pomushadt mayut, wuttah meshanohteau, kah nishnoh pasukꝏ̄ unnau, nummattammagꝏ̄.
10.4 Wunnashauonguh nanánuwaen ayeuuhkonittue neepauwetunkquean, nukkodtukkon kutayeuonk, newutche nꝏ̄sweonk pamshadtoꝏ̄mꝏ̄ magogish matchenehettuongash
10.5 Na machuk nunnaumun ut agwe nepauzsaut, onatuh wounkagk sohhamꝏ̄mꝏ̄uk wutch nananuwaenúut.
10.6 Assꝏ̄tuonk wunnohtoꝏ̄mꝏ̄ qunuhquappúonk, kah weenaoetuog tiuhquonkquappúog.
10.7 Nunnaumup wuttinneumuneunk ut horses uppisquanit, kah sontimóog ogque pomushaog ut ohkeit wuttinneumuneat.
10.8 Noh pâsahteaheganéhteadt, pish uppetshon, kah howan tauwutchahkog, askꝏ̄k wish wussogkepwoh.
10.9 Howan ohtahtunk qussukquanash, nish nashpe pish woskeheonash, kah noh papassahthog wuttuhqunash pish nunukquodtut appu.
10.10 Missehchuog wéhquog, kah matta kehtattaómuk ne en kenag, neit ahchue upponamun mꝏ̄cheke manuhkag: qut waantamóonk ꝏ̄chiin tampꝏ̄wehteadt.
10.11 Wunnamuhkut askꝏ̄k sogkepꝏ̄au matta unnánatꝏ̄eg, kah nanwanneumꝏ̄en wanne anue wunneetou.
10.12 Kuttꝏ̄wongash wuttꝏ̄nut waantamwenin wunneetupanatamweyeuash: qut wussissittꝏ̄nash mattammog wunnehenwoncheh misseashquonukqun.
10.13 Waj kutchissik ukkuttꝏ̄wongash mattammagweyeuꝏ̄, kah wehshik ukkeketꝏ̄kaonk, ne matchenéhuwae kogkeáonk.
10.14 Mattammog wonk numwabehtunk kuttꝏ̄wongash; wosketomp matta woh missohhamꝏ̄ toh pish ânogk, kah toh pish ne asukꝏ̄e nnag, howan woh ummishamauon?
10.15 Wutanakausuonk assꝏ̄tu, nishnoh pasuk wussauwunau: newutche matta wahteau uttoh woh ayn$ont otanat.
10.16 Onkapunash woi ohke, kukketassꝏ̄tamꝏ̄m peissesuꝏ̄it, kah kussontimósimog nompoáe meetsehettit.
10.17 Kꝏ̄nanumit woi ohke, kukketassꝏ̄tamom wunnaumoniit ahtûhskauoh, kah kussontimósimog ut uttꝏ̄cheyeuꝏ̄ut meetsuog, newutche menuhkesuonk, qut matta kogkeussippamꝏ̄onk.
10.18 Nashpe mꝏ̄cheke segeneamꝏ̄onk, sꝏ̄kquemꝏ̄it weetu, kah nashpe menutchegane sesegenamꝏ̄onk, weetu padchepippeau.
10.19 Mishadtuppuonk ayimun wutch ahanuonk, kah wine wekontamwáhuómꝏ̄: qut teaguas tapenumꝏ̄mꝏ̄ wame teanteaquassinish.
10.20 Matanumuhkon ketassꝏ̄t, matta ut kuttahhut: kah matanumuhkon weenaueetu, ut kutappinneáe chamberumut: newutche mamatchekesukque psukses pish kenunnum kꝏ̄wadtauatonkqussuonk, kah noh wânuppohwhunit pish wussin uttoh anagk.
11.1 Unnohteash kuppetukqunneg nippekontu: newutche pish kummishkomun mahche mꝏ̄chetikquinogok.
11.2 Aninnumau wutchippiyeumꝏ̄ nesausuk adtahsꝏ̄itcheg, kah wonk shwosuk adtahsꝏ̄itcheg: newutche matta kꝏ̄wahteoh uttoh pish machuk ut wosketohkeit.
11.3 Mahtokqs numwohtag sokanon, nish sequemꝏ̄ash ut ohkeit: kah mehtug kepshunk nogque en sowaniyeu, asuh nogque en nannummiyeu, ne ayeuonk ne mehtugk adt kepshunk ne sepsin.
11.4 Noh kahkinneásit wuttinoh matta pish ohkehteóou; kah noh nanawontog mahtokqs matta pish kepenumꝏ̄.
11.5 Neane mo wahteoouan ummay nashauonk, asuh uttoh en miskonash nekik ut wutôontomukqut noh w[à]neechanit: ne kuttatuppe matta wahteauouun wutanakausuongash God, noh wame kezheunk.
11.6 Mohtompanáe ohkehteash kꝏ̄skannemunneash, kah wunnonkꝏ̄ꝏ̄k assánukon kenutcheg: newutche matta kꝏ̄wahteoꝏ̄h, uttiyeu pish wániyeumꝏ̄uk, asuh yeu, asuh yeu, asuh uttôh pish naneeswe tatuppe wanegik.
11.7 Wunnamuhkut wequai weekon, kah weekontamꝏ̄wenunkquot muskesukquash nauont nepâuzsoh.
11.8 Qut wosketomp mꝏ̄cheke kodtumwáe pomantog, kah weekontamꝏ̄wontog wame, qut mehquontaj pohkinne kesukodtash: newutche nish pish monatash: wame ne noh wômꝏ̄uk tahnꝏ̄cheyeuꝏ̄.
11.9 Weekontash woi wuskenin ut kꝏ̄skenuuneat, kah kuttah weekontamwáhikqueh ut kꝏ̄skenue kesukodtumut, kah pomushadtash kuttahhꝏ̄wáe mayash, kah kuskesukque naumꝏ̄onganit: qut wahteoush, wutche wame yeush God kuppasꝏ̄k wussittumꝏ̄onganit.
11.10 Newutche ontohtaush unkquanumóonk wutch kuttahhut, kah amaunsh machuk wutch kꝏ̄weyausut, newutche mukkiesuꝏ̄onk, kah wuskenuꝏ̄onk tahnꝏ̄cheyeuꝏ̄ash.
12.1 Mehquanum yeuyeu noh kezhikquean kꝏ̄skenue kesukodtumut, ash papeyaumunogkup matche kesukodtash, kah kodtumꝏ̄ash asquam pasꝏ̄cheónnꝏ̄ash. ne adt pish nꝏ̄wáan, wanne nꝏ̄wekontamꝏ̄unash.
12.2 Asquam nepâuz, asuh wequai, asuh naneepauúhshadt, asuh anogqsog asa papohkenniyeuhettegup, asuh mahtokqs asuhkaue qushkémunꝏ̄ut sokanon:
12.3 Ne kesukuk nanawunukeg wetu pish nunnukshaog, kah menuhkesuenúog pish na[n]waéog, kah togguhwhosuénuog ahqueyeuꝏ̄og, newutche ogguhsuog, kah yeug wosompitcheg kenogkeneganit pohkenahéoog.
12.4 Kah squontamash pish kuppuhhausuash ut mayuhkontu, togguhwhosue wuttauatonkqussuonk peantꝏ̄agk: kah noh pish omohkeu kuhtꝏ̄adt psukses, kah wame pohpequae wuttauneunk pish tiuhqunkheóog.
12.5 Wonk quehtaman ne quanunkquttag, kah wabesuongash pish ohtaash mayuhkontu: kah almonduhtug pish wunnenekin, kah chansomps pish weaninnúꝏ̄: kah kodtantamóonk pish punushau: newutche wosketomp au ut wunôuhtáe ayeuonganit, kah maumuttamwaenuog popaumsháog tôumaogquehtu.
12.6 Asq silvere pemuneat aompinnemꝏ̄mukup, asuh golde weskq papokshanꝏ̄kup, asuh wuttuhhuppaitch asq papokshunkup ut tohkekommuut; asuh wheel papokshanꝏ̄kup ut cisternut.
12.7 Neit pish puppissi qushkemꝏ̄ en ohkeit ne ohtagkup: kah nashauonk pish qushk[e]u en Godut noh magukup:
12.8 Tahnꝏ̄cheyeuꝏ̄gish tahwunnꝏ̄cheyeumꝏ̄ (nꝏ̄wau Kuhkꝏ̄tomwehteaen) wame tahnꝏ̄cheyeuꝏ̄.
12.9 Kah nano, newutche kuhkꝏ̄tomwehteaen waantam, ashpummeu kuhkꝏ̄tomauau missinninnúh wahteauonk, nux, wunnenunnukqussu, kah natinneham, kah kuhkenauóhtó[h] monatash nupwóaongash.
12.10 Kuhkꝏ̄tomwehteaenin natinneham tapeneunkquokish kuttꝏ̄wongash, kah ne wasukkuhwhosik ne sampwi, wunnamuhkuteyeue kuttꝏ̄wongash.
12.11 Ukkuttꝏ̄wongash waantamwenúog ogqueneunkquodtash goadsut, kah kenuhtugquontunkanit kishpissuash nashpe nanawunukeg moeongash, nish magumukish wutch pasuk nanawunont shepsoh.
12.12 Kah wonk, nashpe yeush, nunnaumon, áushkôash: ayimog monatash bꝏ̄ks matta wohkukquoshinninnuut, kah mꝏ̄cheke natwontamóonk ne wussauwunnumwahukqun weyaus.
12.13 Nꝏ̄tamuttut pakodtattumꝏ̄onk mamusse ne teaguas, qush God, kah nanawehteaush wutannꝏ̄teamꝏ̄ongash, newutche yeu mamusse wunnoswetam[ô]onk wosketomp
12.14 Newutche God pish paudtou nishnoh anakausuonk wussittumꝏ̄onganit, weeche nishnoh keme teag, asuh ne wanegik, asuh ne machuk.