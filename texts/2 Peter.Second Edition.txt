1.1 Simon Peter, wuttinneumoh kah uppostleumoh Jesus Christ, en nag attumunukeg netatuppe mishoadtue wunnamptamóonk weeche kenawun, nashpe wussampweusseonk God, kah nꝏ̄wadchanuaeneumun Jesus Christ.
1.2 Kitteamonteanittuonk kah wunohteaonk m[u][t]taan[hena]j ut kuhhogkaout nashpe wahhea[on]k G[o]D, kah Jesus nul Lordumun.
1.3 Neyan[a]g um Manittoe menuhkesuonk kittinnumunkqun wame nish wadchiyeuuugish pomantamꝏ̄onganit kah manittꝏ̄onganit, nashpe wahheaonk noh wehkomukqueog en sohsummꝏ̄onganit, kah wunnetupanatamꝏ̄wonganit.
1.4 Uttoh nashpe aninnumungqueog ahche môgagish kah mashôadtikish quoshodtuongash, onk nashpe yeush woh nuhkꝏ̄weeche wuttinumumwꝏ̄, wuttinnussue manittoôonk, mahche pohquohhog aninnowonk, ne ohtag muttaohket, nashpe ma[t]chekodtantamoonk.
1.5 Kah nano menuhkeussek, kꝏ̄tnehteauꝏ̄k en kꝏ̄namptamꝏ̄onganꝏ̄ wunnetupanatamꝏ̄onk, kah en kꝏ̄netupanatamꝏ̄onganꝏ̄ wohwohtamꝏ̄on[k].
1.6 Kah en kꝏ̄wo[h]wohtamꝏ̄ongan[ꝏ̄] qussohhꝏ̄wonk, kah en []u[]qushꝏ̄[ ]g[ ]nꝏ̄ôut manunnissuonk, kah en manunissꝏ̄onganut manittoóonk.
1.7 Kah en manittoonganit wemattue womonittuonk, kah en wemattue womonittuonganit, womoausuonk.
1.8 Newutche yeush appehtunkqueog, kah mónak, pish kutáyimunkqunaoash matta kumehcheéunnaónt, asuh matta mechuméinat ut waheaonganit nul-Lordumun Jesus Christ.
1.9 Qut noh yeush quenauwehikqut, noh pogkenum, kah matta nôadtit naumꝏ̄, kah wannantam noh mo pahkheau wutch wunnukkónne matcheseonganehtu.
1.10 Newutche neematog ayn woh menuhke ussek kuppahkꝏ̄wahteauunaôut kꝏ̄wehkomitteaonganꝏ̄, kah kuppepenonteaonganꝏ̄, newutche yeush usseyog matta pish kuppenushómwꝏ̄.
1.11 Newutche yeu wutch mishe petutteaonk pish kittinnumonteaneau en machemohtag wutassꝏ̄tamóonk nul Lordumun, kah nꝏ̄wadchanuwáeneumun Jesus Christ.
1.12 Newutche matta sas[e]genamwe nagwutteae kummequontamwahunnumwꝏ̄ yeushoh tokônogque kꝏ̄wahteauunneau, kah kummenuhkehitteamwꝏ̄ ut yeuyeu wunnamuhkutéyeuꝏ̄ut.
1.13 Nux, nuttenantam tapeneunkquot nusohke appee yeu pummuwuttauwaekommukqut, kꝏ̄wohgkauununnaout nashpe kummehquontamwahunnunnaóut
1.14 Wahteauon, ne mos teanuk nutamaunumun yeu nuppummuwuttauwaekommuk, neyane nul-Lordumun Jesus Christ kuhkꝏ̄tomiyeup.
1.15 Nano, nummenuhkesen woh kutapenumunaóut, mahche nuppon, yeush nagwutteae kummehquontamunnaóut.
1.16 Newutche matta nutasukomômun asꝏ̄kekodteamoe nanwonchemowongash, wahteauwahunóg ummenuhkesuonk kah uppeyaonk nul-Lordumun Jesus Christ, qut nenawun muskesukque nꝏ̄wauwómun ukkeitassꝏ̄tamóonk.
1.17 Newutche wutattumunumun wutch Godut Wutꝏ̄shineat quttianittuonk & sohsumóonk, ne wadtauatonkqussuonk páuhónukqut wutch wanegik sohsumóonk, yeuoh womonog nunnaumon noh wasekitteahit
1.18 Kah yeu wuttauwohtonkqussuonk wówꝏ̄uk kesukqut, nunnꝏ̄tamunnanuh, weechayeumogkut ut wunnetupanatamwe wadchuut.
1.19 Nutahtomun wonk anue pohkontamwe quosháe missohhamóe wuttinnowaonk, noadt kꝏ̄nesemwꝏ̄ nunnukqussek, neyane wequananteg wohsumꝏ̄mꝏ̄uk pohkenái ayeuonganit no pajeh utchuwompanit, kah mishánogqus uppaspishónat ut kuttahhꝏ̄óut.
1.20 Yeu negonne wahteauog, wanne quosháe missohhamóonk ut wussukwhonganit, ꝏ̄mꝏ̄unꝏ̄ howan nehenwonche ꝏ̄woshwunnumꝏ̄onganit.
1.21 Newutche quosháe missohhammuonk nôadt matta peyaumunop nashpe wuttenantamꝏ̄onk wosketomp, qut wunnetupanatamwe ꝏ̄wosketompꝏ̄moh God, nag ketꝏ̄hkopanneg neyane wogkouunont wunnetupanatamwe Nashauanit.
2.1 Qut wonk pannꝏ̄wae manittowompaog kenukayeupanneg missinninnútu, neyane pish pannꝏ̄wae kohkꝏ̄tomwehteaenuog kenugke kenaau, neg pish asampamukque paudtunkig awakompanuhteaumꝏ̄gish heresies, neg kohkonꝏ̄wacheg Lordut taphukqhetticheh, & nuhkuhkomwaheáog wuhhogkaôuh, kenuppe paguanuonk.
2.2 Kah monaog pish suhkomwog ꝏ̄woskhuwae ummayeuoash, newutche nag wunnamuhkutéyeue may pish mamatcheettamwog.
2.3 Kah wutch iahchewontamoonk, nashpe eiantukie kuttꝏ̄wongash, nag ayimwog kꝏ̄chiyeuónukꝏ̄onganꝏ̄? nag wussummaonganꝏ̄ yeuyeu matta manunushómunꝏ̄, kah wutawakaompanꝏ̄onganꝏ̄ matta kogkouequomunꝏ̄.
2.4 Newutche God matta wohquanumunk Angelsog matchesenutcheh, qut wuttinúhkónuh chepiohkomukqut, kah nah upponuh ut pohkenáe kishpissowonganehtu, woh wadchanóog nô pajeh wussittumꝏ̄onganuꝏ̄k.
2.5 Kah matta wohquoantamꝏ̄ nukkônemuttaok, qut wadchanau Noahhoh shwosik adtuhshuit, kuhkꝏ̄tomwehteaen sampweusseonk, paudtunk tommogkon ut matcheseae muttaohkit.
2.6 Kah quanuppinnuk otanash Sodom kah Gomorra en pukqueut noh wutonkapunnanuh nashpe kepuhkonittuonk: nah ayimauont uhshettuonk en yeug nahohtôeu pish matcheseae pomontogig.
2.7 Kah pohquohwhunau sampweusseae Lotuh noh mꝏ̄hmꝏ̄sqhikup nashpe mishkeneunkque wuttinniyeuongane matchesecheg.
2.8 (Newutche noh sampweusseaen noh weetomont, nag kah nꝏ̄tog, mꝏ̄hmꝏ̄sqheon sampweusseae ukketeahogkounoh asekesukokish nashpe uppanne naumatuwae usseonganꝏ̄oash)
2.9 Lord wahteoh uttoh woh an pohquohwhunont manittꝏ̄utcheg wutch qutch[e]huaonganehtu kah nanauweheónat mat sampweségeg, en wussittumoe kesukodtut sasamatahwonnaóut.
2.10 Qut nahnáunnu neg asukogig weyaus ut nishkeneungque matchekodtantamꝏ̄onganit, kah sekeneogig nananittuonk, matta quasse matchesecheg, chapesecheg, matta wabeseog matchetamunat kehche nanánuwaongash.
2.11 Qut Angelsog neg anue matikkenukeg ut menuhkesuonganit, kah tapenummꝏ̄onganit nag matta paudtauóog kekomuwae mataunchemꝏ̄wongash ayeuhkone nag ut anaquabit Lord
2.12 Qut yeug, ahennusséhetteup nishkeneungque puppinashimwog, neg ayeuutcheg tohqunonat kah paguanónat, nag mamatchetamwog yeush matta wohtamhettegish, kah pish pannuppe paguanuog ut nehenwonche wuttannunnꝏ̄wonganꝏ̄wóut.
2.13 Káh nag pish attumunumwog pannꝏ̄wausseae ongquatunk, neg agquoantogig weekontamôonk, kesukodae p–hanatamunat: chohkesuog, kah mamatchteausuog, wekontamáheáog wuhhogkauh nashpe nehenwonche wutasꝏ̄kekodteamꝏ̄onganꝏ̄oash, mashadtupwehikqueog.
2.14 Wuskesukkꝏ̄wóut numwohteau mamussuonk, kah matta ahque matcheseog, asꝏ̄kekomahettit, nꝏ̄chumukompaunutcheh keteahogkounoh, wuttahhꝏ̄woash wunnagwutteauwohteaonganꝏ̄oash iahchewontamwe usseongash: mamatchenutcheg neechanog.
2.15 Neg nakodtukeg sampoi may, kah nanwiyeuwog, asuhkomwog ummay Balaam wunnaumonuh Bosor, noh womontog panneusseáe onkquatunk.
2.16 Qut mo aushkomau wutch ummatcheseonk: mat kakutꝏ̄e asse anꝏ̄wadt wosketompáe kuttꝏ̄wonk, quihtinau ukkogkeeusséonk quoshodtumwaen.
2.17 Yeush wutahámongash wanne napenꝏ̄gish, mattokqs tꝏ̄annómuk mishehtahshinneuh, nag wutche nishkenóne pohkenái micheme wadchanumun.
2.18 Newutche anꝏ̄wahettit mishe mogquene tahnꝏ̄che kuttꝏ̄wongash nupweshanaog nashpe weyausue matchekodtantamꝏ̄ongash, nashpe mꝏ̄cheke nanwunnꝏ̄dsquauonk, yeuh pohquohhamunutcheh neh adt pomantamunutche panneusseongánit.
2.19 Quoshomont chippinnuonk, nag nehenwonche wuttinnunnumoh aninnꝏ̄wonk: newutche noh sohkꝏ̄ont wosketompuh uppasꝏ̄oh missinneaunneat.
2.20 Newutche máhche pohquohhamwehettit muttaohke nishkeneungqussuongash nashpe waheáonk Lord kah pohquohwussuaen Jesus Christ, wonk naut tohkupsehettit kah sohkauut, wutogkomaiyeumꝏ̄ anue matchit onk negonne waj kutchissik.
2.21 Newutche ayn woh wunnegikup matta wahteauhettegis sampweusseae may neit mahche wahteauhettit, qunnupenat watche wunneetupanatamwe anꝏ̄teamowonganit, neanummaut.
2.22 Ne n nih ut wuhhogkaout neyaunag wunnamuhkut nupwoaonk, anum wonk quinnuppu en ummenatamꝏ̄onganit, kah hog, noh kodsumomukup, en wuttôomenat pisseokquanit.
3.1 Yeu nahohtóe wussukwhonk yeuyeu kꝏ̄sukkuhhumauuneau [womonogish] ut naneeswe nꝏ̄wogkonunum kuppahke unnantamꝏ̄onganꝏ̄oash nashpe mehquantamwahuwaonk.
3.2 Woh kummequontamunnaóont ukkuttꝏ̄wonganꝏ̄ash, nish negonne anꝏ̄wahetteupash nashpe wunnetupanatamwe quoshodtumwaenuog kah nutonnꝏ̄nukꝏ̄onganunnônash uppostlesumoh naneeswe lord kah pohquohwussuaenin.
3.3 Yeu negonne wahteauog, maumachish kesukodtash hahanehtauutcheg pish peyaog, pomushahettit ut nehenwonche ummatchekodtantamꝏ̄onganꝏ̄wout.
3.4 Kah nꝏ̄waog, uttiyeu ukquoshꝏ̄waongane uppeyaonk? newutche nadteuh wutꝏ̄shinneunk kaehettit, wame teanteagquassin?sh nagwutteohtaash, neyaunágkup wutch na waj kutchissik kesteoonk.
3.5 Newutche yeu wekontamwe asꝏ̄tuwontamunneau, nashpe wuttinnꝏ̄wáonk God kesukquash negonneyeuꝏ̄ash, kah ohke ohtag woskeche nippekontu kah agwe nippekontu
3.6 Ne nashpe muttaok neit ohtag nuhkukkongqut nippe, paguatauun.
3.7 Qut kesukquash kah ohke eyeu ne ohtagish, nashpe nenan wuttinnꝏ̄waonk nompakouunadchanumunash, wadchanausuash wutch nꝏ̄tau, nô pajeh wussittumóe kesukodtut, & paguanaonganit matcheseáenuog.
3.8 Qut (womonógish) ahque yeu pasuk asꝏ̄tuwontamꝏ̄k, pasuk keskod, neyaneyeuꝏ̄ ut Lordut, nequt mattannongane kodtumꝏ̄, kah nequt muttannongane kodtummo onatuh pasuk kesuk.
3.9 Lord matta sepohteáo papaume ukquoshaumuwáonk (neyane náwhutche wosketompaog ogquontamwehettit sepohteámꝏ̄ug) qut noh kussepe chequnehtunkqun, matta unnantamꝏ̄ howan wutawakompunónat, qut woh wame uppeyonnaóut aiuskoiánatamunat.
3.10 Qut ukkesukodtum Lord pish peyaumꝏ̄ onatuh kommꝏ̄towáen nukkonae, neadt kesukquash pish matteagwuninnoash nashpe mishontꝏ̄wáonk, waj kutchehteomukish pish sabohtáash nashpe mishe kussopittáe, kah ohke kah anakausuongash nishnoh ohtagish pish chikohtáash.
3.11 Neit yeush wame mahtshunk, uttoh unne missinninnuog kenaau ut wame wunnetupanatamwe unniyeuonganit, & manittoóonganit,
3.12 Askouwompatamóg, kah nanuhkomóg peyomꝏ̄ut ukkesukodtum God, uttôh adt kesukquash nashquttag, pish mahtshaash, kah waj kutchehteomukish pish mahtupohtaash nashpe mishe kussopitáeu.
3.13 Qut nenawun, neyaunag ukquashómuwáonk, natauwompattamumun wuske kesukquash, kah wuske ohke uttoh ohtag sampweusseonk.
3.14 Newutche (womonogig) nish natauwompattamog, menuhkesek woh kenamheonaóut wunohteaonganit wanne wutchohkeseinat, kah wanne mataunchemꝏ̄wóneau.
3.15 Kah ogquoantamꝏ̄k wussepe chequnehtamóonk Lord ne wadchanittuonk, neyane wonk womonogkut neemattin Paule, neyane waantamóonk aninnumauut, kꝏ̄sukkuhhumunkou,
3.16 Neyane wonk ut wame ꝏ̄sukkuhwhonganit, yeush naut nꝏ̄wadt, nish neadt nawhutch siogkog wohtamunat, nish nag matta nehtuhtauꝏ̄gig, kah nꝏ̄chumwesitcheg uppanneneheouh, neyanteanhettit onktoganash wussukwhonganash en nehenwonche uppaguanuonganuóut.
3.17 Newutche kenaau womonogig, yeush negonne wahteauog, kuhkinneasek ishkont monchanitteaóg nashpe uppanne unantamꝏ̄onganꝏ̄ matchesecheg, woh kuppenushaumwꝏ̄, wutch nehenwonche kummenetikompáuonganꝏ̄ôut.
3.18 Qut nashpekegk kitteamonteanittuonk, kah wahheonat nul-Lordumun kah nꝏ̄wadchanuwaeneumun Jesus Christ noh sohsumꝏ̄onaj naneeswe yeuyeu kah micheme. Amen.