1.1 Wunaumau missinnin noh matta aonk wuttuwonganit matchetou, asuh matta neepauꝏ̄k, ummáyeuout matchese[a]enuog, asuh matta ápegk wutappuonganit mamanowontamwaénin.
1.2 Qut wuttinnꝏ̄waonganit Jehovah wuttapeneaumꝏ̄onk, kah wuttinnꝏ̄waonk missantam kesukodtaeu kah nukkonáeu.
1.3 Kah ogqueneunkqussu mehtugqut ahketeámuk ut kishke sepupogqut, noh ummeechummuonk uppaudtunk nehenwonche uttꝏ̄wutchu: kah ꝏ̄neepog matta pish nꝏ̄kshaunꝏ̄h, kah wame uttoh ásit pish misségen.
1.4 Matta neane matchetukeg: ut ogqueneunkqussuog wossadtea[u]munit, uttiyeu tꝏ̄[u]nontog waban.
1.5 Newutche matta neepauóog matcheetupanatogig wussittumꝏ̄onganit; asuh matcheussecheg ut ummukkinneonganit wunnomwaeussecheg.
1.6 Newutche ꝏ̄wahteóun Jehovah ummayash sampwesecheg: qut ummayou matcheetupanatogig pish awakompanómꝏ̄.
2.1 Tohwutch penuohteáog musquantamohettit, kah missinninnuog unnantamo[h]ettit tahnꝏ̄che teaguas.
2.2 Ketassꝏ̄tamwog ohkeit chipaphéaog wuhhogkauh, & n[a]nánuácheg kenꝏ̄nittuog ayeuuhkonittue Godut, kah ayeuuhkonittue sasequnónche, nꝏ̄waog.
2.3 Paskuhkommuttuh wutahtagkupsꝏ̄ongash, amauhteátuh uppémunohteanꝏ̄ash, wutch kuhhogkanónut.
2.4 Noh apit kesukqut [h]ahánou: Manit ummómontauoh.
2.5 Onk pish nahhoh kenꝏ̄[n]uh musquantog: pish wutchepheuh mꝏ̄cheke musquantog.
2.6 Qut onch nuppon nukketassꝏ̄tamom nꝏ̄netupanatamwe ut wadchumut Sion.
2.7 Nꝏ̄wahteauwáhuwam k[e]santamóonk Jehovah nuttugkup, ken nunnaumon, yeu kesukok kꝏ̄naumóniyeu[m]sh.
2.8 Wehquetumah, onk kittinnumoush penowohte[á]og wutche kꝏ̄kompuhchasuash, kah aongkóe anohk[e]ꝏ̄g wutche kutahtóonk.
2.9 Pish kussukquttahwhôog nashpe móohshogque a[n]wohhou, pish kussꝏ̄kquohkonot onatuh ahkuhqutteaénin ꝏ̄wisquadt.
2.10 Waantamꝏ̄k yowutche, woi ketassꝏ̄tamwog, netuhtauꝏ̄k kenaau wussittamwaenuog yeu ut ohkeit.
2.11 Waussumꝏ̄k Jehovah nashpe wabesuonk, weekontamꝏ̄k nashpe nunnuksh[u]onk.
2.12 Chipwuttꝏ̄unápꝏ̄k wunnaumónain, ishkont musquantog, kah kuppaguanimwꝏ̄ wutche mayut: ummꝏ̄squantamꝏ̄onk nashqunak webe oggu[h]se[?]ese, ꝏ̄nanumó[ȯ]g n[]nag paubuhtanumoncheg.
3.0 {Ukketeohhomaonk} David, to[m]wutauont wutch anaquabit} Absolomwoh {wunnaumonuh.}
3.1 Jehovah, toh nuttin kꝏ̄hkꝏ̄tne neg wadtaméhitcheg monaog neg ayeuohkôsitcheg.
3.2 Monaog weatimoncheg nukketeahogkonuh: matta ahtôou aninnummoadtuonk ut Godut. Selah.
3.3 Qut ken woi Jehovah, nutógquneg, nussohsumôonk, kah noh tohshinuk nuppuhkuk.
3.4 Nummauunitteau God nashpe nummishontowáonk, onk nunnꝏ̄tunk wutch ꝏ̄netupantamwe wadchumut. Selah.
3.5 Nussepsinup, kah nukkoueep, nuttꝏ̄kep, newutche Jehovah n[a]naihuk.
3.6 Matta woh nꝏ̄wabesuónuh piogqut muttanonganogkussuog missinninnuog, weenuhkoi[e]hettit.
3.7 Neepaush Jehovah, wadcháneh woi num-Manittꝏ̄m, newutche ken kuttógkom wame nummatwomog ut wutompikkonnꝏ̄w[ó]ut: kuppohquetahham weepittash matcheetou.
3.8 Wadchanittuonk wutchaiyeumꝏ̄ Godut: kꝏ̄naneteáonk ut kummissinninnu[m]tu. Selah.
4.0 {Nohtumuhpequodt ut} Neginoth, {ketohhomaonk} David.
4.1 NOOtah nanompussumunon, woi num-Manittꝏ̄m nꝏ̄nomwaeusseonk, kussohwhuneup, kobhóseon, kitteamonteanum[e]h, kah nꝏ̄tash nuppeantam[ó]wonk.
4.2 Woi kenaau wunnaumonoh wosketompaog, toh uttꝏ̄che kukquinnuppémwꝏ̄ nussohsumówonk en akodchinat? kah kꝏ̄womantamumwꝏ̄ tohnꝏ̄che usseonk, kah kenátinnehamwꝏ̄ pannꝏ̄waonk? Selah.
4.3 Qut wahteauꝏ̄k, Jehovah wutchippeponamonuh wáneetupanatamunutcheh, Jehovah nunnꝏ̄[t]unk wehquetumauog.
4.4 Wabesek, kah hque matchesek, nꝏ̄wagk nehenwonche ketahhꝏ̄wóut ut kutappinneôut, kah chequnussinꝏ̄k. Selah.
4.5 Sephamók God wunnomwausseae sephauseonk, kah ꝏ̄namptók Jehovah.
4.6 Monaog nꝏ̄waog howan nahtinukqueog wanegik? Jehovah tohshinumaiinnean ꝏ̄wequ[á]ꝏ̄m kuskesuk.
4.7 Kummagun weekontamowonk ut nuttahhut, mꝏ̄cheke onk mônakish ꝏ̄weatchiminneoash kah ꝏ̄ske[n] winneumꝏ̄.
4.8 Na neese wunnohteáe nusseepsin kah nukkouem, newutche webe ken Jehovah, kutáyimah nánauwantamóe wunáyeuonk.
5.0 {Nahtompuhpequodt}, Nehiloth: {Ukketoohhamaonk} David.
5.1 NOOtash nukkuttꝏ̄wonganash, woi Jehovah, natwontash nunnatwontamowonk.
5.2 Kukkeihtash nꝏ̄wadtauatonkqussumauwonk, nuk-Ketassꝏ̄tomꝏ̄m, kah num-Manittꝏ̄m, newutche ken kuppeantamoush.
5.3 Nꝏ̄wodtauatonkqussuonk woh kenꝏ̄tam nompoáeu, woi Jehovah: nompoáeu kussampwunnumauunun nuppeantamóonk, kah nuttushpoquáim.
5.4 Newutche ken Manit, matta kuttapeneaumꝏ̄h matcheseonk, onk matta kꝏ̄weetomukꝏ̄h matcheseonk.
5.5 Mattammag[u]og matta pish neepauꝏ̄og anaquabea[n], kussekeneau wame anakausitcheg matcheseonk.
5.6 Pish kuppaguanóog nag pannꝏ̄wacheg: Jehovah ukkogkoánum[a]u sheuteaén[ú]h kah asꝏ̄kekodteanúh.
5.7 Qut neen nuppetutteam keekit, newutche mónatasah kummonaneteaonganash: kah kꝏ̄wabissuónitteonganit kꝏ̄wôwussumush, en nogque kꝏ̄netupanatámukkomukqut.
5.8 Sagkompaguneh, woi Jehovah, en kꝏ̄nomwausseonganit, newutche nummatwomog: sampweteaush kummay ut anaquabeh.
5.9 Newutche matta wunnomwayeuonganinno ut wuttꝏ̄nꝏ̄wóut, wuttinnomaiyeú[m]ꝏ̄wóut matcheseongash: ukquttunganꝏ̄ wôshwi weenohkeyeuꝏ̄, nanwonyeumꝏ̄wog ut weenannꝏ̄w[ó]ut.
5.10 Páguas naghog woi God, penushahettich nashpe nehenwonche ukkenꝏ̄nittuonganuwóut: pogkenok newutche monakish ummatcheseonganꝏ̄óash, newutche kukkeitohteanánittuwáhukquog.
5.11 Qut wame yeug paubuhtanumukqueaneg, weekontamohettich, nagwutteáeu weekontamóe mishontꝏ̄wahettich, newutche nag kukkinhamauog: onk nag womontogig kꝏ̄wesuonk weekontamowónukqush.
5.12 Newutche ken Jehovah kꝏ̄nanum wanomwae ussecheg: nashpe kꝏ̄womóussúonk kꝏ̄weenuhkau, onatuh ogqunneg.
6.0 {Nohtompuhpequodt} Neginoth, {ut} Sheminith: {Ukketoohhamaonk} David.
6.1 Woi Jehovah ahque áuskomeh ut kummusquantamowonganit, onk ahue sasamakoúheh ut kussópetáe kummusquanetamꝏ̄wonganit.
6.2 Monanumeh, woi Jehovah, newutche nꝏ̄chumwes: woi Jehovah, neetskeheh, newutche nussaúꝏ̄kon.
6.3 Nukketeahogkou wonk mꝏ̄cheke onkuppunnau: qut ken, woi Jehovah, aquompak.
6.4 Quinnuppish, woi Jehovah, pohquahwus nukketeahogkou: woi wadchaneh, newutche kummonaneteaonk.
6.5 Newutche nápumukish matta kummequanumitteoh: ut weenohket howan tabuttantamunkquean.
6.6 Nussauanum nutáiukkóntowáonk, qunnenuhkon nutaiyum nutappen pomonsꝏ̄wémou, ut nashpe nussuppequash nutogquehchippadtóh nutappin.
6.7 Nuskesukquash mohtupaemoash wutch mauonk: nano wussesekshau newutche wame nummatwomog.
6.8 Amaeitaegk wame anakauseógish matcheseonk: newutche Jehovah nꝏ̄tam nummauongane wadtauatongqussuonk.
6.9 Jehovah nꝏ̄tam nꝏ̄weehquetumowonk, Jehovah neemunnum nuppeantamowonk.
6.10 Nummatwomog wame akodchehettich, kah onkapunahettich: quinnuppehettich, kah akodchhettich teanuk.
7.0 Shiggaion David, {yeush ketoohomauau Jehovah papaume ukkuttoowongash} Cush {up-Benjamite}.
7.1 Woi Jehovah num-Manittꝏ̄m, nen kupbaubuhtánumoush, wadchaneh wutch wame neg kodwoskhukqueoneg, kah pohquahwusseh.
7.2 Ishkont sóhkwushônau nukketeahogkonuh, onatuh qunônou sohqshadtunk, matta woh toh adt wodchanutteumukish.
7.3 Woi Jehovah num-Manittꝏ̄m, yeu usséon, matcheseonganꝏ̄ꝏ̄uk nunnutcheganit.
7.4 Onkquodtaúogis matcheseonk wonohk[â]sit (nux, nuppohquohwhunop noh tahnꝏ̄che ayeuohkáusit.)
7.5 Matwau wunnômattuhkauonch nukketeahogkonuh, kah tohqunonch, nux, taskuhkodch nukketeaonk ohkekontu, kah ayeuw[á]hitch nukquehtiánumitteaonk puppissiyeuut. Selah.
7.6 Waapish, woi Jehovah, musquantaman waabin kuhhog, newutche ukkogkeeuwaonganꝏ̄ nummatwomog: kah tꝏ̄nhkanumwansheh en ne wussittummꝏ̄onganit, ne anꝏ̄w[á]up.
7.7 Nemehkuh mukkinneonkane missinninnuog pish kꝏ̄weenohkongquog, newutche nag wutch qunnunkquappúe qushkish.
7.8 Jehovah pish wussumau missinninnuh; wussummeh, woi Jehovah, neaunag nꝏ̄nomwausseonk, kah neaunag nussampweusseonk nen ut nuhhogkaut.
7.9 Woi matcheetowog ummatcheetowonganꝏ̄ wohkukqu[t]hsitch, qut menehkeh sampwesecheg: newutche wunnomwáe God qutchehtau metahhash, kah muttꝏ̄nussoh.
7.10 Nuttongkꝏ̄ogqussꝏ̄ God: noh wadchanont sampwuttahonutcheh.
7.11 God wussumau wunnomwausseaenuh: God musquanumau matcheetowoh asekesukokish.
7.12 Matta quinnuppekompauuk, kéhtadtau wuttogkodteg, ónchippinnau wutohtompe kah ukquoshwunuh.
7.13 Kah wonk ukquóshwunnumau tôh woh ánuppinnit: kah wussantequohwoh ukk[ô]unkquodtash noshteanutcheh.
7.14 Kusseh, wutonkquomome paudtaun matcheseonk, wompequaou woskehuwáonk, kah pannꝏ̄wayeuonk neechau.
7.15 Wônteaúh, kah ukkuthámun, onk petshau wônogqut ne kezteunk.
7.16 OOwoskhuwáonk pish quinnuppemꝏ̄ en nehenwonche uppuhkukqut, kah wutcheke usseonk pish pogkishin nehenwonche uppuhkukqut.
7.17 Nuttabuttantamau Jehovah neaunag ꝏ̄[n]omwausséonk: kah nuttinnꝏ̄hhomom tabuttantamóonk, ꝏ̄wesuonganit Jehovah noh quanunkquappit.
8.0 {Nohtompuhpequodt ut} Gittith: {Ketoohhomaonk} David.
8.1 Woi Jehovah num-Manittꝏ̄m, uttoh nukkukque wunnegen kꝏ̄wes[u]onk wame muttaohket! kupponam kussohsumóonk ongkouwe kesukqut.
8.2 Wutch wuttꝏ̄nꝏ̄wóut mukkiesog, kah nꝏ̄nukeg kuhkuhquttum menuhkesuonk, newutche kummatwomog, onk woh kummanunnisseh matwau onk anꝏ̄tont.
8.3 Natwontamon kukkesukkumash kuppuhkukqu[á]nutchée anakausuonganash, nahnepaúshadt, kah anogqsog kukkeihtimopanneg.
8.4 Howan wosketomp woh mehquânumadt? kah wosketomp wunnaumonuh woh nadtuahheadt?
8.5 Newutche kukkezheop ut agwésu Angelsog: onk kutcheetuhquabin nashpe sohsumóonk kah quttiánittuonk.
8.6 Kittinnunnumain nánaánumun kenutchegane anakausuongash, kupponam wame teanteaquassinash agwe wusseetit.
8.7 Wame sheepsog kah oxenog, nux, kah puppinashimwog ut ohte[a]konit.
8.8 Puppinushaog mamahchekesukqut, kah namóhsog ketahhannit, kah nishnoh pomushomꝏ̄ mayash ketahhannit.
8.9 Woi Jehovah num-Manittꝏ̄moh uttoh en muttae wunnegen kꝏ̄wesuonk wame muttaohket.
9.0 {Nohtompuhpequodt [a]t} Muth-Labben: {Ketoohhomaonk} David.
9.1 Kuttabuttantamoush, woi Jehovah, nashpe mámusse nuttahhut: nunnáhtutteam wame kummonchanatamwu anakausuwongash.
9.2 Nꝏ̄weekontam káh kumm[u]skouanatamꝏ̄woush nuttinnꝏ̄homom tabuttantamꝏ̄wongash kꝏ̄wesuonganit, woi ken quanunkquappean.
9.3 Nummatwomog quaskehettit, nag pish penushaog, kah paguanúog ut anaquabean.
9.4 Newutche kuta[n]umwontamah nussampwusseonk, kah noo[t]s[i]nnꝏ̄wonganit, kutapip ꝏ̄sittamꝏ̄ongane appuonganit, sampwe wussittumunat.
9.5 Kuttaushkomomp penuwohteaog, kuppáguanomp matcheetoweg, kutjiskhomup ꝏ̄wesuonganꝏ̄ micheme.
9.6 Woi ken matwau, pagwanꝏ̄onganash wohkukquôshinneash yauyatcheh: kah kuppapâgodtoh otanash, mehquanumaonganꝏ̄ nashpu nuppók.
9.7 Qut Jehovah pish michemeyeuꝏ̄, quaquashwe[e]htomup wutappuonk wutch wussittumꝏ̄wonk.
9.8 Kah pish sampwe wussittum muttaohke, pish wussumau missinninnúh ut sampwiyeuut.
9.9 Jehovah pajeh spúhhꝏ̄wáonkánuꝏ̄ mukkꝏ̄kinutcheg, pajeh sp[ú]hhꝏ̄wónganuꝏ̄ wuttammepunáumuk.
9.10 Kah nag wahteunkig kꝏ̄wesuonk kꝏ̄namptunkquog: newutche ken Jehovah matta kenukkonóog neg natinneahhukquéaneg.
9.11 Ketꝏ̄hhomok Jehovahut, noh ápit Sion: pahketeauꝏ̄k kenugke missinninnutu wutusseonganꝏ̄.
9.12 Natꝏ̄tomuhteadt nushehteáonk, ꝏ̄wâanumoh nahog: matta wunánatámou ummauonganꝏ̄ ohhohpánutcheh.
9.13 Monanumeh, woi Jehovah, natauwompadtash nꝏ̄tamehpunáonk nashpe nag sekeneunkqueaneg, ken tahshinnea[n] wutch nuppꝏ̄wongane squontamut.
9.14 Woh nahtitteam wame kuttabuttantamonteaongash ꝏ̄squontamut wuttaunésoh Sion: nꝏ̄wekontam kꝏ̄wadchanuaonganit.
9.15 Penuwóhteaog quttauwéog ut wônahteahéganit ne kesteauhetteup: wonâshahettit appéhonuh, ut upputhugkouoh ut nehenwonche wusseetuóut.
9.16 Nꝏ̄wahêoun Goduh nashpe ꝏ̄sittamꝏ̄ongash nish aseche, matchetou puttuhhuk ut nehenwonche wunnutchegane usseonganit Higgaion. Selah.
9.17 Matchetoog pish no[h]kónog chepiohkomukqut, kah wame wutóhtimonneash wananumoncheg Goduh.
9.18 Newutche matta nagwutteáeu wunánuma[ú]ou matchekuoh wutanno[ó]suonk matcheku, matta pish ꝏ̄wánteauun micheme.
9.19 Omohkish, woi Jehovah, ahque sohkoiitch missinnin, penuwohteaog wussumunaj ut anaquabean.
9.20 Wâbesuah, woi Jehovah: onk woh wutohtimóneash, nehenwonche wahteauog webe wosketompaog. Selah.
10.1 Tohwutch neepaiyean nꝏ̄adtit, woi Jehovah? tohwutch puttogquéan ne adt wuttammepunni?
10.2 Matcheetou pitchu[à]numwudt kodwoskéhheau matchékuoh: tohqunukquehettich uppuhchúteaonganꝏ̄ ne unnantamohettit.
10.3 Newutche matcheetou muskóau toh ânahtág wuttah ne nnih: kah wunnanumau i[á]hchewontamwoh uttiyeuh Jehovah óhquanumonche.
10.4 Matcheetou pitchuánumweenongqussit, matta natinneahwóou Goduh, wame wuttinanatamꝏ̄wonganit matta Godunnꝏ̄.
10.5 Wutusseongash nagwutteáeu unkqunneonkquodtash: kussittamꝏ̄wonganash wohqut ahtáash wunnꝏ̄nomputtamunash: kah wame ummatwomoh ummámeshanimuh.
10.6 Nꝏ̄wau ut wuttahhut, matta pish nuttóntsappu; newutche matta woh toh nuttit wuttammehpunóh.
10.7 Wuttꝏ̄nit numwohteau matchenánutteáonk, k[á]h asꝏ̄kekodtea[o]muwonk kah p[ù]hchuteáonk: agwu weenann[ú]uh na wosk[e]huwáonk kah tohnꝏ̄cheyeuꝏ̄uk.
10.8 Appu ónkaumpamúkquodtit otanáemesittu, assampamukquodtit, wuttit nushon m[at]ta woskhuánutche: wuskesukquash kemompamáuh matchekuoh.
10.9 Askuhwheteau matta na[û]ou onatuh qunônou, ne seepsuk: askuhwhau matchekuoh noh wuttin tohqunóneat: tohqunau matchekuoh pasꝏ̄ont wuthashabut.
10.10 Ohtáeu & hohpaheau wuhhogk[u]h, matchekuoh woh penushau nashpe ummenuhkeseumoh.
10.11 Nꝏ̄wau ut wuttahhut, God ꝏ̄wánanatumun: putt[a]ghom wuskesuk, matta woh nunnukqut naumꝏ̄.
10.12 Omohkish, woi Jehovah, woi God tohshinush kenutcheg: ahque wananum hohhohpacheg.
10.13 Tohwutch matcheetou mamànowánumónt Goduh? nꝏ̄wau ut wuttahhut matta kꝏ̄nompagunnumiéin.
10.14 Kenaumunáp, newutche kenaumun wosk[e]huwaonk, kah wutjishanumowonk, onk nashpe kenutcheg woh wuttinheun: matcheku kuppaubuht[á]numuk wuhhogkuh, ken aninnumauadt nag mat wadꝏ̄shꝏ̄gig.
10.15 Pokshadtash wôhpit matcheetou kah woskehuaénin, natinnehash ummatcheseonganash n[ô] pajeh monteag kummi[s]komꝏ̄unat.
10.16 Jehovah keihtasꝏ̄tamꝏ̄ꝏ̄ micheme kah micheme: penuwohteaog paguanóog wutch wutohtuwóut.
10.17 Jehovah kenꝏ̄tam hohpou ukkodtantamóonk: kukquoshaeihtam wuttahhou, kutáyum kuhtaúog wutch nꝏ̄tamunat.
10.18 Wussumónat mat wadꝏ̄shꝏ̄gig, kah woskhetcheg, onk wosketomp yeu muttaohket matta wonk woh woskehuwóou.
11.0 {Nohtompuhpequodt ketohhomaonk} David.
11.1 Nuppaubuhtanum ut Jehovah, ut [t]oh woh unnók nukketeuhogkou [p]tꝏ̄wej onatuh psuksesit en kꝏ̄wadchumꝏ̄wóut?
11.2 Newutche kusseh, matcheetowog anchepunuhtaog: quashinumwog úkkôunkquodtou, ut wutahtumanꝏ̄óut: woh kemu pumwôog sampw[ú]tteah[ó]nutche.
11.3 Quenohtáe agweóhteagish matchehteaumuk, toh woh wutusseneau sampweusseaenúog?
11.4 Jehovah appu wunnetupanatamwe templeut, Jehovah wutappuonk kesukqut: wuskesukquash náꝏ̄omꝏ̄oash, wanadteaskesukquash qutcheheau wunnaumonáoh wosketompaog.
11.5 Jehovah qutchéheau sampweussaénuh, qut ukketeahogkóunoh sekeneauau matchetowoh, kah [n]eh womantamunutcheh chenauausuonk.
11.6 Matcheetowoh pish wussokanummaoh ahpehhanoh, nꝏ̄htau kah brimstone nashquttin: yeu wutchippiyeumꝏ̄ wuttattamꝏ̄ongkanꝏ̄óut.
11.7 Newutche sampweusseae Jehovah womantam sampweusseonk, wuttinnussuonk moneaúau sampwusseaeneuh.
12.0 {Nohtompuhpequodt ut} Sheminith: {ketoohhomaonk} David.
12.1 Aninnumaiinnean Jehovah, newutche wanne manittowompaenúunꝏ̄h: newutche paubuhtanumwaenuog oggushéoog kenugku wunnaumonaohut wosketompaog.
12.2 Tahnꝏ̄che keketꝏ̄hkaâog, nish noh weetatteamonganꝏ̄ꝏ̄ nashpe wunanakꝏ̄wáe wussissittꝏ̄nꝏ̄woash, kah neesi[nn]úꝏ̄ wuttahhꝏ̄woash keketꝏ̄kaóg.
12.3 Jehovah pish tummessum wunánakꝏ̄wáe mussissittꝏ̄nash, kah meenan noh nꝏ̄wadt mishꝏ̄waonk.
12.4 Nꝏ̄wâhettit neenannúu[n]nonash pish nutomskausuwohtómun, nussissittꝏ̄nonash nehenwonche, howan w[ȧ]santimámeog?
12.5 Newutche matchekuoh woskeheaog kah nꝏ̄nunnúkeg ummishonnomꝏ̄ónganꝏ̄, yeuyeu nutomohkem (nꝏ̄wau Jehovah) nuppon nanauwinnuat wutche noh mamashanimont.
12.6 Ukkuttꝏ̄wongash Jehovah pahke kuttꝏ̄wongash onatuh silver sabassumuk kutohk[o]esabassohsuonganit nesausuk[t]ahshit pahketeaumuk.
12.7 Woh kꝏ̄wadchanóog, woi Jehovah, kenánaihéaog yeu wutch pometuonganit micheme.
12.8 Matcheetoog popomsháog nish noh ut, uhque matchetowog ut kenugke wunnaumonuh wosketompaog nananuwahettit.
13.0 {Nohtompuhpequ[a]dt ukketoohomaonk} David,
13.1 Tohuttꝏ̄che pish kꝏ̄wannumeh (woi Jehovah) nagwutteaeu? tohuttꝏ̄che pish kupputtogkuhhum kuskesuk wutche neen.
13.2 Tohuttꝏ̄che woh nukkinnꝏ̄n nukketeahogkou; neuanatamunish ut nuttahhut asekesukokish: toh uttꝏ̄che pish nummatwomog mishshehheaog anue onk neen.
13.3 Nawontash kah nꝏ̄tah, woi Jehovah num-Monittꝏ̄m, wussompuwahteoush nuskesukquash; iskont nukkouem nuppꝏ̄e koueonk.
13.4 Iskont nummatwom nꝏ̄wau, nutomska[û]óp, kah yeug wadtamméhukquéaneg woh muskouanatamwog ontsappeon.
13.5 Qut nuppaubuhtantam kummonaneteaonk, nuttah muskouanatamꝏ̄wontam kꝏ̄wadchanꝏ̄waonk.
13.6 Nukketꝏ̄hhomau Jehovah, newutche nummꝏ̄cheke aninnumunk.
14.0 {Nohtompohpequodt ketohhomaonk} David.
14.1 Mattamog nꝏ̄wau ut wuttahhut, wanne God[u]nꝏ̄, aninwog, niskanakausuongash wuttussenáoash, wanne howan wunnesu.
14.2 Jehovah womómpu wutche kesukqut monneáuau wosketomp wunnaumonuh, kodnaum uttoh wuttin wohtamunneau, kah natinnewhon God.
14.3 Wàme amaeog, moeu niskeneonkqussuog matta howan wunnesu, matta pasuk.
14.4 Wame matanakausuog, wanne wahteauꝏ̄og? mꝏ̄whôog nummissinninnumoh, mechumuk petukqunneg kah matta wehquetumáauóog Goduh
14.5 Naut mꝏ̄cheke wabesu[m]og, néwutche God ut uppometuonganit wunnomwausseaénu appu.
14.6 Kutákodchehteomwꝏ̄ ukkenꝏ̄nꝏ̄waonk matcheku, newutche Jehovah wutushpuhhꝏ̄waonguh.
14.7 Woi ꝏ̄wadchanuonganꝏ̄ Israel waj sohhomꝏ̄ꝏ̄uk wutch Syon: Jehovah sohhꝏ̄wunont wutch missinnainneat ummissinninnumoh, Jakob pish muskauanatam, kah Israel pish wekontam.
15.0 {Ketoohhomaonk} David.
15.1 Jehovah, hówan woh apit keekit? howan woh wadohket kꝏ̄neetupanatamwe wadchumut?
15.2 Noh sompwshadt, kah anakausit Sampweusseonk, kah nꝏ̄wadt wanamuhkutéyuonk ut wuttahhut.
15.3 Noh matta nꝏ̄numimonk ut weenañóut: asa mat matchenehheunk weetatteamunguh kah matta wunnamptamaoou kehkontuonk weetatteamunguh.
15.4 Wuskesukquash jishánumau matcheetowoh: qut quttianumau wabesuonóncheg Jehovah: quashómuadt matta qús[h]kꝏ̄áu tohk[ô]nogque wannéhteunk.
15.5 Noh matta nogohkouhuog wutteaguas wutch anuwu aninnumauwó[n]ah, matta onk quatusseg wutch paummꝏ̄waonk ayeuuhkonittue noh matta tamhóuog, howan ásit yeush, matta pish ontsappu.
16.0 {Um-Michtam} David.
16.1 Wadchaneh, woi God: newutche kuppaubahtanumush.
16.2 Nuttah kuttinnomp Jehovah, ken num-Manittꝏ̄m: nꝏ̄neetowonk matta kꝏ̄nehhukkꝏ̄un.
16.3 Qut waneetupanatogig yeuut ohkeit, kah wanekitcheg, yeug wame nuttappenea[uo]og.
16.4 Pish monatash wutôhquanumꝏ̄onganꝏ̄ꝏ̄ash natinneohwáhettit onkatoge manittꝏ̄h: ꝏ̄tattamóe wsquehheonkane sephamaonk matta nussephamaôh, asa mat neemunnumꝏ̄h ꝏ̄wesuonganꝏ̄h ut nussissetꝏ̄nut.
16.5 Jehovah wutchippiyeum nutahtaúonk, kah nꝏ̄tattamwáitch: kenanaáihteóh nuttittanohtôadtúonk.
16.6 Nukhuhkinónghash ut wunnegen ohkéit, nux wunnegen nutahtauonk.
16.7 Nuttabuttantamau Jehovah wutch nukkinnꝏ̄nukꝏ̄onk, onk nuttꝏ̄unissog nukkuhkꝏ̄tomunkquog nukkonaeu.
16.8 Nagwutteaeu nuppon Jehovah anaquabeh: newutche appu nuttinnohkôunit, matta pish nutontsappu.
16.9 Newutche nuttah weekontam, kah nussohsumóonk weekontamꝏ̄mꝏ̄: kah nꝏ̄weyaus pish anwôsinꝏ̄mꝏ̄ ut anꝏ̄ôsinneat.
16.10 Newutche matta kenukkonôh nukketeahogkou ut cheppiohkomukqut, asa mat kuttinnanumoh kꝏ̄neetupanatamwaénin náish aninnowonk.
16.11 Pish kꝏ̄wahteauwahe may en keteaonganit: anaquabean wâmut weekontam[ó]onk, kuttinohkôonit weekontamóonk micheme kah micheme.
17.0 {Peantamowonk} David.
17.1 Nootash sampweusseonk, woi Jehovah, kuhkeitash nummauonk, nꝏ̄tash nuppeantamowonk, mo waj sohhamꝏ̄unꝏ̄g eiantogkieue mussissitꝏ̄nut.
17.2 Kꝏ̄sum̃uonk ꝏ̄mꝏ̄utch wutch anaquabean: kuskesukquash naj wunnomwausseonk.
17.3 Kukqutchteop nuttah, kenátaaheup nukkonaeu: kukqutchheup, kah pish monteag kummiskomꝏ̄, nutahchuwéussen, nuttꝏ̄n mat pish matcheyeu.
17.4 Papaume wutanakausuongash wosketompaog nashpe kukkuttꝏ̄wongash, ut kussissetꝏ̄nut nunnaanôweh wutch mayut pagúanaucheg.
17.5 Kenunnush nuppomushaongash kummayut, onk mat woh nusseetash tꝏ̄nequssinunꝏ̄h.
17.6 Kꝏ̄wehquetummaunup, newutche kenꝏ̄tah, woi God, equóhtuhquaeihtah, kah nꝏ̄tash nukkuttꝏ̄wonganash.
17.7 Nait[u]ttꝏ̄sh monchanatamwe kukkitteamonte[á]nutteaonk, woi ken pohquóhwussꝏ̄waen nashpe kuttinohkôu, nag paubuhtanumukqueaneg, wutch nag auꝏ̄hkon[ó]ncheg.
17.8 Unnꝏ̄wadchaneh neane mꝏ̄eskesuk: puttógwheh wutonkôuhtomut, kenuppawhúnash.
17.9 Nag wutch matchetowog woskhukqueaneg: kodnushhukkowoneg nummatwomog, wéenuhkaitcheg.
17.10 Nuppꝏ̄kómꝏ̄wog nehenwonche ꝏ̄weesu: wuttꝏ̄nꝏ̄ pittuánumweyeú[u]ꝏ̄.
17.11 Yeuyeu nukquiñupuhkóngqunonog nuppomshaonganonut: wuskesukꝏ̄ꝏ̄ash ussukkompadtaoash ohkekontu.
17.12 Onatuh qunônou paskonóntog neh kodtohqunoncheh: kah onatuh wushkoshimꝏ̄m qunónou keemohteadt ut onkâompamukquodtut.
17.13 Omkish woi Jehovah wuttameh n[]noh, penuhteash, pohquohwhin nukketeahogkou wutch matchetowog, neg kuttogkodtegannog.
17.14 Wutch wosketompaog kenutcheganog woi Jehovah, wutch wosketompaog yeu muttaohket, nag wuttahtauonganꝏ̄ yeuut keteaonganit: kah kenumwóhtinash wunnogkusséont kutadtahtouongash nag numwápuohwunneechánowoh, chaubohkish um̃[?]úmachiyeumoash wunnukkodtumaooh uppeissesimo[?]oh.
17.15 Qut neen, pish nunnaum kuskesuk ut wunnomwausseonganit: pish nummꝏ̄chekohtóh, tꝏ̄keon, nussean neánussean.
18.0 {Nohtompuhpequodt ukketoohomaonk muttinneu Jehovah} David, {kenoonau Jehovah yeush ketoohomae kuttoo[m]ongash, nekesukok Jehovah wame pohquohwhunont, wutch wunnutcheganooont matwomoh, kah wutch w[u]nnutcheganit Saul, kah noowau}.
18.1 Kꝏ̄womonsh woi Jehovah nummenuhkesuonk.
18.2 Jehovah nukqussukquánum, kah nꝏ̄wonkônous, nuppohquohwussuaenum, num-Manittꝏ̄m, nukqussukquanum noh paubuhtanumog nutonkꝏ̄ohqossꝏ̄, kah askon wadchanukqueh, kah nukqunohque wonkônous.
18.3 Nꝏ̄weequetumau Jehovah tapenuk tabuttantamauónat: nemehkuh woh nuppohquohwhunit wutch nummatwomut.
18.4 Nuppꝏ̄wonk wutonkquomomhuaongah nꝏ̄wéinuhkongqunash: wuttomogka[n]ꝏ̄mꝏ̄ matta peantamꝏ̄gig nꝏ̄wabuwunukquog.
18.5 Wutonkquomomhúaongash chepiohkomuk nukquinupuhkongqunash: wutahpehunah nuppꝏ̄onk nukoshkóme tohqunukquog.
18.6 Onkupinnaon nꝏ̄weehquetumau Jehovah, nummaúonitteau num-Manittꝏ̄m, nꝏ̄tamup nꝏ̄wadtauatongqussuonk wutch wuttempleumut, nummauonk peyaumꝏ̄ anaquabit, en wohtaúogut.
18.7 Neit ohke nukkeemꝏ̄ kah quéquan: onk agwu ohtagish wadchuash ontahtaash, kah nukkemꝏ̄ash newutche musquantamup.
18.8 Sohweemꝏ̄ pukit wutch wutchonit, kah nꝏ̄tau wutch wuttꝏ̄nut unnunau, mohkohsaash ne nashpe chikohtaash.
18.9 Quanábuhkam kesuk, kah nꝏ̄keu, kah pohkenái ut agwu wusseetit.
18.10 Kah nayeumugk cherub, kah ptꝏ̄wu: nux, ptꝏ̄wu wutch wuñuppawhuno[h] waban.
18.11 Pohkinteau wutassampamugquodtꝏ̄m: week wueenuhkunk, pohkinnuppog, kuhpógke matohqs póhkahqut.
18.12 Kodshaumwushont ut anaquabit, kuppogki matokqs pamémꝏ̄, mussegan kah nꝏ̄tae mohkohsaash.
18.13 Kah Jehovah padtaquóhhunnéhtea[n] ut kesukqut, kah nôahpit wuttauatonkquísu, mussegon kah nꝏ̄tae mohkohsaash.
18.14 Nux, pummu ukkôunkquodtah, kah wusseauhkonuh nahoh, kah pepummu ukkutshánum, kah wutomskauoh.
18.15 Neit passéhtannash nippekontu nógquadtash, kah muttaohke quenohtagish puhkônumunash, aushkòáan, woi Jehovah, kutchân nashaumꝏ̄ug.
18.16 Anꝏ̄teamꝏ̄ wutch wohqudt, nunneemunuk: nukkuhpunuk wutch nippekontu missi.
18.17 Nuppohquohwhunuk wutch menuhkesu nummatwom, kah wutch nag sekenáitcheg: newutche nag [á]nue menuhkesuog onk neen.
18.18 Nukkinhomunkquog onkapunnáon: qut Jehovah nuttannumunkou.
18.19 Onk nussohhꝏ̄wunuk en mummishke ayeuonganit: nuppohquohwhunuk, newutche nꝏ̄weeteánumuk.
18.20 Jehovah nutunkquatunk neaunag nꝏ̄nomwausseonk: neane pohkág nunnutcheganash nuttinunkquatunkqun.
18.21 Newutche nussampwushám ummayash Jehovah, kah matta nummatcheseáeu nutámaéhtâóh wutch num-Manittꝏ̄mut.
18.22 Newutche wame ꝏ̄sittamꝏ̄ongash ohtaash anaquabeh: kah matta nuppogketamꝏ̄h ukkuhkꝏ̄waongash.
18.23 Neen wonk nussampwes ut anaquabit: kah nꝏ̄wadchan nuhhog wutch nehenwonche nummatcheseongash.
18.24 Yowutche Jehovah nutunkquatunk neane nꝏ̄nomwausseonk, neane pohkág nunnutcheganash ut anaquabit.
18.25 Monaneteáhettit, kummonânumóog: sampwésit, kah ken kussampwes.
18.26 Pahkezhettit, kah ken kuppahkes: kah chenouaushettit nánuk kuchénoaus.
18.27 Newutche kꝏ̄wadchan kuttamunge onkapunácheg missinninnuog, qut kuppenuhteam pahtuánummonugqussitcheg.
18.28 Newutche ken kenashqussum nꝏ̄weequanánteg: Jehovah num-Manittꝏ̄m wequanantam nuppohkenáꝏ̄m.
18.29 Newutche nashpe ken nuppanupwusham, chppanꝏ̄og, kah nashpe num-Manittꝏ̄m nukqueishontam pummeneutunk.
18.30 Qut Jehovah ummay pannuppu wunnegen: wuttinnꝏ̄waonk God pahketeáuun: wuttonkkꝏ̄woquossꝏ̄unnꝏ̄wôh neg wame pabuhtanumoncheg.
18.31 Newutche howan Manittꝏ̄it webe Jehovah, kah howan quasukquânuit webe num-Manittꝏ̄m.
18.32 God nupputtukquábunuk menuhkesuonk, kah uppahketeoun nummay.
18.33 Nusseetash ogquéhteau ahtúhqusseetit, kah nuppónuk nukkussôhkôóoumut.
18.34 Kuhkꝏ̄tomauau nunnutcheganoh ayeuhkonat: nemehkuh nashpe nuhpin pôhqunau mooshagquohtomp.
18.35 Kah wonk kittinnumaiip kꝏ̄wadchanuáe ogqunneg kah kuttinnohkou nutashinuk, kah kummanunnissuonk nummishúkqun.
18.36 Kummissigskéhteau nuttóntahnehtuonganash ut agwu neen, onkummat nuttꝏ̄nukqussinꝏ̄h.
18.37 Nꝏ̄nômahtúhkôomp nummatwóog, kah nummátamóog, onk matta wonk nukqushkꝏ̄h nô pajeh nuppaguanónat.
18.38 Nutchadchéuhtahwhóog onk ummatta tapenumóog ompken, penusháog ut nusseetit.
18.39 Newutche kupputtukquôbussup kummenuhkesuonk ayeuwuttinneat: kenáuwôsikkómpaihéaog yeug neepaiitunkqueaneg.
18.40 Wonk kittinninnumah wussittippukánoóash nummatwomog: onk woh nuppaguanóog sekeneáitcheg.
18.41 Mauwog, matta howan uppohquohwhunoh: nux, Jehovah[]ut, qut matta wunnampꝏ̄hamaúoh nahog.
18.42 Neit nussukquttahwhôog onatuh puppissai tohtꝏ̄anontog: nussohwhôkonunk onatuh pusseog mayut.
18.43 Kuppohquohwussup ummusquánitteaonganóont missinninnúog, kah kutayeuweh ꝏ̄puhkúhqunneaóont penuwohteaog: missinninnúog matta wahhéaogig, pish nꝏ̄wówussumukquog.
18.44 Quéna nꝏ̄taehettit, pish nosweetunkquog, penuohteáog pish nꝏ̄wonkkumukquog.
18.45 Penuwohteaog pish mahchéog, pish wabesuog ut assompamukquodtit.
18.46 Jehovah pomantam, kah ꝏ̄nantaj nukqussukquánum: kah wadchánꝏ̄wáe num-Manittꝏ̄m mishehhenaj.
18.47 N noh God anꝏ̄tauanshikqueh, kah naôhsikómpaaiheunk missinninnúh ut agwu neen.
18.48 Nuppohquohwhunuk wutch nummatwâut: nux, kutahshineh waabe yeug neepaiittunkqueaneg; kuppohquohwussup wutch musquantamuoenúut.
18.49 Newutche kuttabuttantamoush, woi Jehovah, kenugku penuwohteáog, kah nukketꝏ̄homom tabuttantamꝏ̄wonganash ut kꝏ̄wesuwonganit.
18.50 Missiyeuash uppohquohwussuáonkanash wuttinumaon ukketassꝏ̄tomómoh: kah ummonánumoh saséqunoncheh, Davidoh, kah wuskannemunneoh micheme.
19.0 {Nohtompuhpequodt: Ukketoohhomaonk} David.
19.1 Kesukquash wunnáhtuhkóneau wussohsumóonk God, kah mamachekesuk kuhkꝏ̄tomuhteaumꝏ̄ wunnetchegane anakausuonk.
19.2 Hóhsekôeu kesukodash keketꝏ̄hkon: kah hóhsekôeu nukonash náhteteauog wahteauonk.
19.3 Wanne unnóntꝏ̄wáonkanunnꝏ̄ asa mat penꝏ̄wontꝏ̄waonkanunnꝏ̄; adt mo nꝏ̄tamómuk ukkuttꝏ̄wonganꝏ̄.
19.4 Uppemunneohtónꝏ̄ pannu[p]shaumꝏ̄ wame ohket, kah ukkuttꝏ̄wonganꝏ̄ꝏ̄ash aongkoue muttaok: na upponamun wetu wutch nepâuzoh.
19.5 N noh onatuh weseentamwaen sohhog wutch weetu: kah weekontam onatuh menuhkesuwen, nanôahteadt.
19.6 Ummoncheonk[]au weekqshik kesuk, kah uppogkudtuhkomóonk na weekqshik: kah wanne teag asómpamukquodtinoꝏ̄ woh mo kôssopitánꝏ̄g.
19.7 Wuttinnaumatuonk Jehovah pannuppu wunnetuoh, quanuppinónt keteahogkôunoh, ꝏ̄wauwáonk Jehovah wunnamuhkuteyeúꝏ̄, waantamwehheunt asꝏ̄tuoh.
19.8 Ukkúhkwaꝏ̄onganash Jehovah sampao[ù]ash, weekontamwahteunk metah: wutanꝏ̄hteamꝏ̄wonk Jehovah pohkoi, wôshwunnumꝏ̄mꝏ̄ug muskesukquash.
19.9 Qusháonk Jehovah pohkoi, machemohtag: ꝏ̄sittumꝏ̄ongash Jehovah wunnamuhkutêyeuꝏ̄ash, kah wame sampweyeuꝏ̄ash moáeu.
19.10 Mꝏ̄cheke kodtantamunash onk ne gold, nux, onk ne mꝏ̄cheke wanegik gold: onk ánue weekon onk ne hony, kah honycombe.
19.11 Kah wonk amômáog kittinninnúmoh: kah usséog nishog, missi kutongquatunkanun.
19.12 Howan ꝏ̄wahteoúnash uppéhchummaauongash? pahkhe wutch kéme matcheseongash.
19.13 Wonk assón kittinneum wutch mat qushe matcheseongash, ahque piahtimehhettich: neit woh nussumpwes, kah nummꝏ̄ses wutch mishe matcheseonk.
19.14 Nukkuttꝏ̄wonganash wutch nuttꝏ̄nut, káh nunnatwontamꝏ̄wongash ut nuttahhut, tapeneaúmunach ut anaquabean, woi Jehovah, nukqussukquanum, kah nuppohquohwussuaénin.
20.0 {Nohtompuhpequodt: Ukket[oo]khomaonk} David.
20.1 NOOtunkquash Jehovah wuttammepunnáan: ꝏ̄wesuonk um-Manittꝏ̄moh Jakob wadchanukqush.
20.2 Anꝏ̄nonch aninnummoadtuonguh wutch peantamwakomukqut: kah menuhkhukqush wutch Sion.
20.3 Mehquantaj wame kummagꝏ̄onkanash: tapeneaj chikohtáeu sephauseongash. Selah.
20.4 Uninnumungqush neane kodtantog kuttah: kah wame n naj kukkinnꝏ̄sꝏ̄waongash.
20.5 Nꝏ̄wekontamumun kꝏ̄adchanꝏ̄onganit, kah ꝏ̄wesuonganit num-Manittꝏ̄mun nupponamunnan nummuttáagunun: Jehovah ussitch wame kuppeantamꝏ̄wonganash.
20.6 Yeuyeu nꝏ̄wahteóun, Jehovah wadchanau sasequnutche, wunnꝏ̄taoh wutch ꝏ̄netupanatamwe kesukquiꝏ̄mut nashpe kꝏ̄wadchánꝏ̄wáe kuttinohkóunne menuhkesuonk.
20.7 Nawhutch pabahtánittamwog chariotsash, nawhutch horsesoh: qut nummequontamumun ꝏ̄wesuonk Jehovah num-Manittꝏ̄m.
20.8 Nꝏ̄keahheóog kah penusháog: qut nutomohkémun kah nussampokompaúun.
20.9 Wadchanean Jehovah, ketassꝏ̄t nꝏ̄tunkqutteuh weekquetumáogkut.
21.0 {Nohtompuhpequodt, ukketoohhomaonk} David.
21.1 Ketassꝏ̄t muskouantam ut kummenuhkesuonganit, woi Jehovah: kah kꝏ̄wadchanꝏ̄wonganit, woi Jehovah: kah kꝏ̄wadchanꝏ̄wonganit ut toh nukkukqun ummuskouanatamꝏ̄wonk?
21.2 Kuttinnumauop neane kodtantamunit wuttahhoh, kah matta kukkogkaanumaoun nohhan wehquetumunkqueanish wussissetꝏ̄nit. Selah.
21.3 Newutche aspapeantamungkꝏ̄up kuttinnumau wunnaiyeue kꝏ̄naneteaonk, kupponumau pahke gold chetuhquab uppuhkuhqut.
21.4 Kꝏ̄wehquetumunk keteaonk,, kah kittinnumauau sepepomantamowonk micheme kah micheme.
21.5 Wussohsumowonk missi ut kꝏ̄wadchanitteaonganit, quttianittuonk kah wohquanittuonk kupponamau.
21.6 Newutche kutayimau mꝏ̄cheke wunanumaonk micheme: kuttinsuonk ummuskouanatamheuh mꝏ̄cheke.
21.7 Newutche ketassꝏ̄t pabahtanumau Jehovah, kah kesukqut apit monanumont, matta pish ontsappeoh.
21.8 Kenutcheg pish namehheau wame kummatwomoh: kuttinohkou pish namehheau yeug sekeneanukqueaneg.
21.9 Pish kutayeuꝏ̄g onatuh kesomsquttag musquanumadt naghog: Jehovah pish ummishashqunneuh musquantog, kah pish mahchekussuog nashpe nꝏ̄teau.
21.10 Wutontsetuonganꝏ̄ pish kuppagquodtoh wutch ohket, kah ꝏ̄skannemunnoh wutch kenugke wosketompaog wunnaumonaout.
21.11 Newutche kukkodmatchenehukquog: natwontamwog missi matchenehhuwaonk, ne mat tapenumunhetteg ussen.
21.12 Yowutche pish anummekompoog: quoshonkqunnumauadt nagoh ut wushkesukkouwout
21.13 Mishehhenunaj Jehovah, nehenwonche kumenuhkesuonkanit: nemehkuh nukketꝏ̄hhomomun, kah nꝏ̄wawussittumun kummenuhkesuonk.
22.0 {Nohtompuhpequodt ut Ajeleth Shaharukketoohhomaonk} David.
22.1 Nummanittꝏ̄m num-Manittꝏ̄m, tohwutch ahquanumean tohwutch nauꝏ̄ssuhkáuwean wutch kuttannumiyeuonk: wutch nummaue kuttꝏ̄wonganash.
22.2 Woi num-Manittꝏ̄m kesukodtae nanompanwam, qut matta kenꝏ̄tiyeuh, kah nukkonaeu, kah matta nutchequnappu.
22.3 Qut kꝏ̄neetupanatam, woi ken wadohtean wutabuttantam̃ꝏ̄onganꝏ̄out Israel
22.4 Nꝏ̄shunnonog kuppabahtanumukquog: kuppabahtanumukquog, onk kuppohquohhunnopanneg.
22.5 Kummauunnitteonkapanneg, onk kuppohquohwhunopanneg, kuppabahtanumukquog, kah matta akodchuog.
22.6 Qut neen askꝏ̄k kah mat nꝏ̄wosketompóou; nukkekomukquog wosketompaog, kah nummishananumukquog missinninnuog.
22.7 Wame neg náaitcheg nutâhanetunkquog, mamuskéog, nunnukukquoshôog nꝏ̄waog.
22.8 Pabahtánumop Jehovah, woh uppohquohwhunnuh: pohquohwhunonch, tapeneaúont.
22.9 Qut len neemunnéap wutch ôontomuk kutáyimaiup ánoósuonk nꝏ̄nont ut wussogkodtunganit nokas.
22.10 Kuppadchippuhhouwónup wutch ôontomuk, ken num-Manittꝏ̄m wutch nokas wunnogkussit.
22.11 Ahque nôꝏ̄sukah, newutche wuttammepunnáonk paswohteau: newutche wanne howan nuttannumungkou.
22.12 Monáog bulsog nꝏ̄weenuhkongquog menuhkesuog Bashane bulsog nꝏ̄weenuhkongquog
22.13 Nuttôunnehtongquog onatuh qunnônou mꝏ̄hmꝏ̄skupwit, kah neeneehteadt.
22.14 Nussókem onatuh nippeh, kah wame nuskonash nꝏ̄hnꝏ̄htahshineash: nuttah onatuh wasôbôhteau ut nôeu nunnogkussit.
22.15 Nummenuhkesuonk nunnohteau ónatuh kodchuhkwishquadt, kah neenan pissogquemꝏ̄ nutó[m]peuhkô[n]it, onk kuppásꝏ̄weh uppuppissaiyeumut nuppꝏ̄wonk.
22.16 Newutche anumwog nꝏ̄weenuhkunk: matchetowog ummukkinneonganꝏ̄ nꝏ̄weenuhkongquog, kanittequómwog nunautcheash kah nusseetash.
22.17 Woh nutapogkétam wame nuskonash: nukkehkinneungquog, kah nummosompámukquog.
22.18 Chadchapenumoadtuog nuthogkꝏ̄unash, kah tanahtóadtuog nuppetashqushaonk.
22.19 Qut ahque nôꝏ̄sukah woi Jehovah, woi nummenuhkesuonk teanuk aninnumah!
22.20 Pohquahwhas nukketeahogkou wutch togkodteganit: nunnegonnꝏ̄womoneg wutch ummenuhkesuonganit anum.
22.21 Pohquohwusseh wutch qunonou wuttꝏ̄nut: newutche kenꝏ̄taup wutch wutaskonat nequtyeuun.
22.22 Nukkuhkꝏ̄tomau neematog kꝏ̄wesuonk: ut noeu mukkinneonganit kuttabuttantamoush.
22.23 Kenaa[n] quoshogish Jehovah, tabuttantamꝏ̄k: wame kenaau wuskannemu[n]neoh Jakob sohsumꝏ̄onꝏ̄k kah qushꝏ̄k wame kenaau ꝏ̄skannemunneoh Israel.
22.24 Newutche matta wutchadchepantamꝏ̄un asa wutjishontamꝏ̄un wuttammepunaonk wuttammepunahettit: asa matta puttoghomꝏ̄ wuskesuk noh whutch, qut mau[n]nitteaonk wu[u]nꝏ̄taoh.
22.25 Nuttabuttantamꝏ̄onk pish papaume ken ut mishemukkinneonganit, pish nuttussen nukquoshaumuwaongash anaquabhettit nag qushoncheg.
22.26 Manunnissuog pish meetsuog kah tabepꝏ̄og: nag tabuttantamauaog Jehovah, nag natinnewhoncheg, kuttahhꝏ̄oash micheme pomantamꝏ̄ash.
22.27 Wame aongkoue muttaôhket pish mehquoantamwog, kah quinnuppeôg en Jehovah[]ut: kah wame unnauadtuongash wuttahtimoneat pish wowussummuwaog ut anaquabean.
22.28 Newutche ketassꝏ̄tamowônk wuttaihe Jehovah: kah nagum nanaunnuwaenin kenugke wutahtimoneash.
22.29 Wame wónogqutcheg ohket pish meetsuog, kah waussumóog: wame aoncheg puppissiyeuut pish nauwaeog ut anaquabit, kah matta woh howan pomantamwaheoou, nehenwonche ukketeahogkouunuh.
22.30 Wuskannemunwog ꝏ̄wowussumouh, ne pish ogquontamun ut Jéhovah newutche pometeunk.
22.31 Nag pish peyauog, kah pish wahteauwahuwaog wussampweusseonk missinninnuh nag woh nekitcheg, yeuoh yeu mahche ussit.
23.0 {Ukketohhhomáonk} David.
23.1 Jehovah nussohkommꝏ̄nukꝏ̄waeneum, wanne teag woh nukquenaahikꝏ̄.
23.2 Nuseepsumwahik ashkoskuhkontu nutassꝏ̄wunuk ahtou pagodtut.
23.3 Wonk omohkinau nukketeahogkounoh nutussꝏ̄wunuk wunnomwausseongane mayut newutche ꝏ̄wesu[ó]nk.
23.4 Nux, pumusháon wutonkauhtómut ꝏ̄náunkôáe nuppꝏ̄onk, matta woh nukquehtamꝏ̄ woskehittúonk: newutche kꝏ̄weetomeh, kuppogkomunk, kah kutanwôhhou nꝏ̄nenehukquog.
23.5 Kꝏ̄nechꝏ̄hkah ut anaquabeh, anaquabhettit nummatwomog: kussisséqunum nuppuhkuh nashpe pummee, nꝏ̄tattámwáitch pomponeetupóhshau.
23.6 Wunnamuhkut ꝏ̄náyeuonk kah monaneteaonk pish nutásukkonkqúnash tohsohkepomantam: kah pish nutta[i]h weekit Jehovah micheme.
24.0 {Ukketohhomaonk} David.
24.1 Ohke wuttaihe Jehovah, kah neadtahshimméchimik: muttaok kah neg na wa[d]ohkitcheg.
24.2 Newutche ukquenuhtauunah kehtahhannit, kah umménuhkehtin woskeche sepuut.
24.3 Howan kóhkuhquidt ꝏ̄wadchúmut Jehovah? kah howan neepau ut ꝏ̄netupanatamwe ayeuonganit?
24.4 N$noh po[h]pohkenutchont, kah pahketeahont, noh matta tohshinunk ukketeahogkonuh tahnꝏ̄che, matta asꝏ̄kekodteaumowu chadchekeyeuog.
24.5 Noh pish attumunum ꝏ̄nanetuonk wutch Jehovah, & wunnomwausseonk wutch ꝏ̄wadchanuáe Manittꝏ̄mut.
24.6 Yeu pometeonganꝏ̄ nag natinneawhoncheg, nátinneahogig kuskesuk, woi Jakob. Selah.
24.7 Tahshinumꝏ̄k kuppuhkukꝏ̄ꝏ̄ash, woi kenaau squontamog: tahshinnutteagk micheme squontamog, kah sohsumóe ketassꝏ̄t pish petutteau.
24.8 Howan sohsumóe ketassꝏ̄t? Jehovah menuhkesu kah mishimmenuhkesu, Jehovah menuhkesu ayeúwuttuonganit.
24.9 Tohshinumꝏ̄k kuppuhkukꝏ̄ꝏ̄ash, woi kenaau squontamog: kah tohsheg michemohtáe squontamog, kah sohsumóe ketassꝏ̄t, pish petutteau.
24.10 Howan sohsumóe ketassꝏ̄t? Jehovah wutayeuwehteomuh, n noh sohsumóe ketassꝏ̄t. Selah.
25.0 {Ukketoohomaonk} David.
25.1 Kutahshinnumaush, woi Jehovah, nukketeahogkou.
25.2 Woi num-Manittꝏ̄m, kuppabuhtanumoush, ahque akodchitti, nummatwomog ahque wunnantammꝏ̄wôshéttich.
25.3 Nux, ahque akodjhettich nag anoónukqueáneg: nag akodjhettich tahnꝏ̄che matchesecheg.
25.4 Kah nahtusseh kummayash, woi Jehovah, kuhkꝏ̄tomah kuttáongash,
25.5 Sagkompaguneh en kꝏ̄nomwaonganit, kah kuhkꝏ̄tomah: newutche ken nꝏ̄wadchánitteáe Manit, ken kutânóonsh qunni kesuk.
25.6 Mehquoantash, woi Jehovah, kꝏ̄womoausuwáe kitteamonteaneteaongash: kah womoausuwáe kꝏ̄nesuongash, newutche nôadt unniyeupash.
25.7 Ahque mehquontash nummatcheseonganash waskénuean, asa nuppanneseonganash: neaunag kummonaneteaonganash ne nummequanumeh, newutche kꝏ̄neseonk, woi Jehovah.
25.8 Wunneetou, kah sampwésu Jehovah: yowutche kuhkꝏ̄tomauau matcheseaenùh en mayut.
25.9 Sampꝏ̄wunnau má[n]unnissuoh en wussittumꝏ̄wonganit: kah kuhkꝏ̄tomauau mánunnissuoh en ummayut.
25.10 Wame ummayash Jehovah monaneteaonganúꝏ̄ash kah wunnomwaonganúꝏ̄ash: nah nanaihteánutche ꝏ̄nꝏ̄waonk kah ꝏ̄wauwaongash.
25.11 Newutche kꝏ̄wesuonk, woi Jehovah, ahquoantamah nummatcheseonk, newutche missi.
25.12 Howan noh quoshont Jehovah? woh ukkuhkꝏ̄tomauoh én mayut uttiyeu pepénog.
25.13 Ukketeahogkôunoh pish ayeuoh wunáyeuonganit: kah ꝏ̄skannemuneoh pish wutahtaunin ohke.
25.14 Jehovah ukkemeseongash ꝏ̄wahteauwun[á]oash nag quoshoncheg: kah pish wunnahtinoh wunnꝏ̄waonk.
25.15 Nuskesukquash nagwutteáeu unnogque Jehovahut: newutche pish kôdtinnum nusseetash wutch hashabpit.
25.16 Qunnupish en nuhhogkáeiyeu, & monanumeh: newutche nonsiyeu & nꝏ̄tamehpunám.
25.17 OOtaméhpunaongash nuttah mogkiyeuash: woi sohhꝏ̄wunneh wutch nánakompanaonganit.
25.18 Móninneash nutonkapunaonk, kah nutonkquomomꝏ̄wonk: onk ahquoantamah wame nummatcheseonganash.
25.19 Natwánum nummatwômog newutch mꝏ̄naog: kah nag nutjishanumukquog nashpe mishe jishánittuonk.
25.20 Woin nanâih nukketeahogkou, kah pohquahwusseh, ahque akodchitti newutche kuppabatanumoush.
25.21 Pannuppu wunneetowonk, kah sampweseo[n]k wadchanhettich: newutche kuttannóonsh.
25.22 Pohquahwhus Israel, woi God, wutche wame ꝏ̄tamehpunnaonganꝏ̄ꝏ̄ash.
26.0 {Ukketoohhomaonk} David.
26.1 Wussumeh, woi Jehovah, newutche nuppompomusham ut nuppannuppe wunneetowonganit: kah nuppabuhtanum Jehovah, newutche matta woh nuttꝏ̄nequssinꝏ̄h.
26.2 Natꝏ̄tomah, woi Jehovah, kah qutcheheh, qutcheh nuttꝏ̄unnussog, kah nuttah.
26.3 Newutche kꝏ̄womoausuonk anaquabe, kah nuppompomushap kꝏ̄nomwayeuonganit.
26.4 Matta nꝏ̄weetapemo tahnꝏ̄cheyeuwutcheg, asa matta pish nuppetukauóog eiantukeiyeuog.
26.5 Nussekenam ummukkinneonganꝏ̄ matchesecheg: kah matta nꝏ̄weetappemꝏ̄ matcheetowog.
26.6 Nukkutshitto nunnutchegash en pahketeahónat: nemehkuh nukquinnuppuhkom kut-Altarꝏ̄m, woi Jehovah.
26.7 Onk woh nꝏ̄wahshadtóh nashpe wuttanatongqussue tabuttantamóonk, onk woh nussinneash wame kummonchanatamwe anakausuongash.
26.8 Jehovah nꝏ̄womantam ayinneat keekit: kah ayeuonk uttoh ohtag kukquttianumutteaonk.
26.9 Ahque mukkin nukketeahogkou kenugku matcheseaenúut, asa nukkuteaonk kenugku shehteaenúut.
26.10 Wunnutcheganꝏ̄ꝏ̄ash woskêhuwómꝏ̄ash, kah wuttinnohkôunnꝏ̄ numwohteau matcheseonkquatunkash.
26.11 Qut neen nuppompomusham nuppannuppu wunneetuwonganit, pohquohwhunch kah monanumeh.
26.12 Nusset ohteau mꝏ̄saiyeuut, mukkinneonganit nuttabuttantamau Jehovah.
27.0 {Ukketoohhomaonk} David.
27.1 Jehovah nꝏ̄wequáꝏ̄m, kah nꝏ̄wadchanitteaonk, howan quóshog?
27.2 Matchetowog nummatwomog kah ayeuuhkausitcheg nohkuhkoihettit en meechinat nꝏ̄weyaus, togkussittassunwóg kah mishnkoúushsinwog.
27.3 Tohkônogque ayeuhteaog waéenuhki[e]hettit, nuttah matta wabesu: tohkônogque ayeuwuttuonk waabehtúnkquea[n], neit pish nꝏ̄tꝏ̄anatam.
27.4 Pasuk nukkodtanatamau Jehovah, ne nunnatinnehamun: onk woh nuttai weekit Jehovah tosohkepomantam, naumunat ꝏ̄nesuonk Jehovah, kah nuppeantamunat ut wut[-]templeumut.
27.5 Newutche wuttammepunnáon, pish nutáudtashuk ut weekit, ut asampâmukquodtut uppeantamwakomukqut, pish nutadtashúk, pish nukquenashhuk qussukquanit.
27.6 Onk yeuyeu nuppuhkuk tahshémꝏ̄ ánue nummatwomog qunnuppekoihettit: newutche nuttininnumau ut weekit weekontamóe sephausuongash, nukketꝏ̄hhomo[m], nux nuttinnꝏ̄homom tabuttantamꝏ̄wongash Jehovahut.
27.7 Nꝏ̄tah Jehovah mauunnitteauunon nashpe nꝏ̄wadtauatongqussuonk: onk monánumeh, kah nampꝏ̄hamah.
27.8 Nꝏ̄waan natinnehamꝏ̄k nuskesuk, nuttah kuttinuk kuskesuk, woi Jehovah, nunnadtinneóhham.
27.9 Ahque puttogwhush kuskesuk ut nóadtit wutche nen ahque kuttinninneum musquanittamwe pogkes: kuttannumaiip, a[h]que nukkósseh, asa ohqu[ȧ]numeh, woi nꝏ̄wadchanitteae Manit.
27.10 Nꝏ̄sh kah nokas ahquánuméhettit: neit Jehovah nunneemunuk.
27.11 Kuhkꝏ̄tomash kummay, woi Jehovah: kah ussꝏ̄wusseh mꝏ̄siyeuut may, newutche nummatwomog.
27.12 Ahque aninnaumau nuhhog ut wuttenantamꝏ̄onganꝏ̄óut nummatwomog: newutche pannꝏ̄wáe wauwacheg nꝏ̄waábetunkquog, kah neg nashontogig woskehuwaonk.
27.13 Woh nussauunumup, matta wunnamptamꝏ̄wóus, woh nunnaumunat ꝏ̄neséonk Jehovah kenugku neg pamontogig.
27.14 Annoôs Jehovah, wuttꝏ̄ántash, onk pish menuhkitteau kuttah: annoôs nussim Jehovah.
28.0 {Ukketoohomaonk} David.
28.1 Kummauunnitteaush, woi Jehovah, nukqussukquanum, ahque cheequnappehtah, iskont chequnapehtiyean, woh nutogqunneunkqus neg womussitcheg en passohtheganit.
28.2 Nꝏ̄tash nꝏ̄wadtauatonkqussue peantamoongash, mauunnitteaunnon, spunnumon nunnutchegash ennogqueu wunneétupanatamwu kut-orackleumut.
28.3 Ahque sꝏ̄wusseh matcheetowehtu, kah kꝏ̄wutche anakausitcheg matcheseonk nnag manunne kenꝏ̄nahettit weetatteamunganꝏ̄oh, qut woskehuwaonk wuttahhꝏ̄wout.
28.4 Aninnumau naghog neaunag wutanakausuonganꝏ̄oash, kah neaunag wutussenitteaonganꝏ̄oash: aninnumau naghog neaunag wunnutcheganne anakausuonganꝏ̄oash aninnumau naghog wutonkatonganꝏ̄oash.
28.5 Newutche wanne tohhentupantamoog wutanakausuong[á]nash God, asa wunnutchegane kesteauongash, pish uppaguanuh kah matta pish ꝏ̄wekuhkonuh.
28.6 Tabuttantamauunach Jehovah, newutche nꝏ̄tam nꝏ̄wadtau[a]tonkqussuonkane peantamoonk.
28.7 Jehovah nummenuhkesuonk, kah nuttogqunneg nuttah uppabuhtanumopuh, kah nuttánumungkup: newutche nuttah misheweekontam, kah nashpe nukkeꝏ̄hhamaonk nuttabuttantamau:
28.8 Jehovah ummenuhkesuwonganouh: & sasequnoncheꝏ̄ wadchanuwae menuhkesuonk.
28.9 Woi wadcha[n] kummissinninnumog, kah wunnantash kutahtoonk: sohkomꝏ̄us wonk kah tahshin micheme.
29.0 {Ukketꝏ̄homaonk} David.
29.1 Aninnumok Jehovah, (woi magassꝏ̄tamogish) aninnumok Jehovah sohsumoonk kah menuhkesuonk.
29.2 Aninnumok Jehovah ne wussohsumoonk neaunag ꝏ̄wesuonk: woussumꝏ̄k Jehovah ut wussohsumꝏ̄ongane wunneetupanatamwé weekit.
29.3 OOwadtauatonkqussuonk Jehovah ohteau woskeche nippekontu: wussohsumoe God padaquohha[n]uꝏ̄: Jehovah woskeche mishinnippekontu.
29.4 OOwadtauatonkqussuonk Jehovah menuhkoi, ꝏ̄wadtauatonkqussuonk Jehovah numwahteau wohquanittuonk.
29.5 OOwadtauatongqussuonk Jehovah pokshanau chikkuppemusse, nux Jehovah pokshadtou utchikkuppemussee ut Lebanon.
29.6 Onk wutayimunash quequeshaut onatuh cowashinuemesit: Lebanon, kah Syrion onatuh wushkoshimwemesu nequtyeuun.
29.7 Wadtauatonkqussuonk Jehovah, chadchápenum nꝏ̄nꝏ̄náeu nꝏ̄htau.
29.8 OOwadtauatongqussuonk Jehovah ayeúau wunnechonaóont ahtuhquog: kah ꝏ̄wôshwunoh ut touohkomuk, kah ut weekit nish noh pasuk unnꝏ̄wau wussohsumowonk.
29.9 OOwadtauatongqussuonk Jehovah ayeúau wunnechonaóont ahtuhquog: kah ꝏ̄wôshwunoh ut touohkomuk, kah ut weekit nish noh pasuk unnꝏ̄wau wussohsumowonk.
29.10 Jehovah appu tomogkonehtu: nux, Jehovah michemappu ketassꝏ̄t.
29.11 Jehovah aninnumauau menuhkesuonk ummissinninneumoh: Jehovah ꝏ̄nanum[à]u ummissinninneumoh nashpe wunohteaonk.
30.0 {Ketoohhoma<e>nk, kah unno[o]hhomaonk} David, {anumaont week Goduh.}
30.1 Kutashinush, woi Jehovah, newutche kutashinip: kah matta kuttinánumop nummatwomog nutahánetunkqunnaóut.
30.2 Woi Jehovah num-Manittꝏ̄m, kummauunnitteánup, kah kenetskeheup.
30.3 Woi Jehovah, kutashin nukketeahogkou wutch weenohkeet: kuppompomantamwáheh, woh mat nuttónat weenohket.
30.4 Ketꝏ̄homók Jehovah (woi kenaau ꝏ̄neetupanatamꝏ̄moh) kah tabuttantamꝏ̄k, mehquantamóg ꝏ̄neetupanatamꝏ̄onk.
30.5 Newutche ummusquantamꝏ̄onk tiohqui: kitteamonteanumugquéog ne keteaonk: woh kummau pasuk nukon, qut nompoáeu pish kꝏ̄weekontam.
30.6 Kah wânáéon, nussip, matta pish nummicheme ontsappu.
30.7 Jehovah newutche kitteamonteanumeup, kummenuhkehteóh nꝏ̄wadchúm, kupputtagkuhhumup kuskesuk neit nꝏ̄tamehpunap.
30.8 Kummauunnitteánup, woi Jehovah: kah nuppeantamauop Jehovah.
30.9 Toh kittinanúhhumont wutche nꝏ̄sqhéonk posekinimuk: sun woh puppissai kꝏ̄waeenomuk? sun woh kuhkꝏ̄tomuhtean kꝏ̄nomwausseonk.
30.10 Nꝏ̄tah Jehovah, kah monánumeh, Jehovah aninnumah.
30.11 Kukquinnuppinnum[á]h nummauonk en pummukkônat: kutamaunumaiip nummauongane hogkꝏ̄onk, kah kupputtukquóbsip m[s]koúanatamꝏ̄ónk.
30.12 Onk woh nussohsumóonk kꝏ̄waeenomuk, kah woh matta nutchequnappu, woi Jehovah num-Manittꝏ̄m kuttabuttantamoush micheme.
31.0 {Nohtompuhpequodt: Ukketoohhomaonk} David.
31.1 Ken, woi Jehovah, kuppabuhtanumóush, ahque akodchitti: pohquahwusseh en kꝏ̄nomwausseonganit.
31.2 Ehquóhtuhquaehtuh, teanuk pohquohwusseh: ken menuhkaj nukqussukquanum, wutch nutushpuhhꝏ̄wae-komuk nꝏ̄wadchanukqunat.
31.3 Newutche ken nukqussukquanum, kah nꝏ̄wonkónous: newajeh, newutche kꝏ̄wesuonk sagkompáneh, kah sampwusháseh.
31.4 Kodtinneh na wutch hashabput uttoh ponamihetticheh kemeu, newutche ken nummenuhkesuonk.
31.5 Ut kenutcheganit kutahtôhshinun nunnashauonk: kuppohquáwussip, woi Jehovah, wunnomwáe God.
31.6 Nussekeneauóog n nag wadtꝏ̄wóntogig tahnꝏ̄che pannꝏ̄wáyeuonk: qut nuppábahtanum Jehovah.
31.7 Nꝏ̄weekontam kah nummuskouantam ut kummonaneteaonganit: newutche kenatwontamup nꝏ̄tamehpunáonk: kꝏ̄waheomp nukketeahogkou wadtamehpunáon.
31.8 Kah matta kukkuppuhh[ú]h en wunnutcheganit matwau: kupponum nussetash papahchiyeuut.
31.9 Monanumeh, woi Jehovah, newutche nꝏ̄tamehpunam: nuskesuk mohtupaémo nashpe neuantamꝏ̄wonk: nux, nukketeahogkou, kah nunnogkus.
31.10 Newutche nukketeáonk sánumꝏ̄ꝏ̄ wutch neuanatamꝏ̄wonk, kah nukkodtumꝏ̄mash nashpe mishánumꝏ̄onk: nummenuhkesuonk sánumꝏ̄mꝏ̄ newutche nummatcheseongash, kah nuskonash mohtupaémoash.
31.11 Nummamântunkuppanneg wame nummatwomog: qut nâhnâunne neetatteamunganog: kah netompaog nukqushukkuppanneg: nahetticheh ut poquadchik nꝏ̄sémoteunkquog.
31.12 Nꝏ̄wanánumukquog onatuh nánupuk wanánumit, nutogquñeukqus sukwiwshquadt.
31.13 Newutche nꝏ̄tamau monaog nukkekômukquog, wabesuonk quaquinnuppe ohteau: kânꝏ̄nittehettit moáe ayeuuhkóne neen, nukkodnushúkqunnaóont.
31.14 Qut kuppabahtanumunup, woi Jehovah, nussip, ken num-Manittꝏ̄m.
31.15 Nutaquompayeumash kenutcheganit: pohquahwusseh wutch wunnutcheganóut nummatwomog, kah nag wutch woskhukqueaneg.
31.16 Kuskesuk wôssumwahteauush kittinnumoh, wadcháneh newutch kummonaneteaonk.
31.17 Ahque akodchitti, woi Jehovah, newutche kuppeantamonsh, matcheetowog akodjhettich: kah neetoshuáhettich ut weenohkeet.
31.18 Pannꝏ̄waeu mussissittꝏ̄nash neetashumꝏ̄utch: uttiyeush matcheyeumꝏ̄ugish, p[o]htuánumweyeumꝏ̄ugish mama[n]aantamwu yeumꝏ̄ugish wunnomwaussenutcheh.
31.19 Woi uttoh nukkukqun kꝏ̄neetꝏ̄onk nish wadchanumauadcheh neg quashukkꝏ̄unneg, neananakausuwéhtauasit neg pabahtanumugqueaneg, ut anaquabhettit wosketompaog[]wunnaumonaoh.
31.20 Nag kutadtashôog wutch uppéhtuánumꝏ̄onganꝏ̄ wosketompaog, asampamukquodtit ut anaquabean: nag kemu kꝏ̄wadchanôog ut asampamukquodtut wutch meenanúe penuanittuonk.
31.21 Wun[á]numunaj Jehovah, newutche [n]ahtinuk monchanatamwu ꝏ̄womoausuonk, ut menuhke otánit.
31.22 Newutche nussip wadtamanatamon, nuttumuttahwhut wutch anaquabean: qut kenꝏ̄tamup nꝏ̄wadtauatongqussúe kenanampassumunowonk, máunnitteáuunon.
31.23 Woi womónok Jehovah, wame kenaau ꝏ̄neetupanatamꝏ̄moh, newutche Jehovah wadchanau pabahchuussenutcheh: kah mishongquttauoh pohtuanumwesenutcheh.
31.24 Wuttꝏ̄anatamꝏ̄k, onk menuhketeaou kuttahhou, wame kenaau ánoânogish Jehovah.
32.0 {Ukketoohhomaonk} David, {Maschil}.
32.1 Wunnanumau noh ummatcheseonk ahquoantamanut, kah ummatcheseonk padtagkuhwhôsik.
32.2 OOnanumau missinnin, Jehovah matta ogquanumunk ummatcheseonk: kah wuttah ut wanne asꝏ̄kekodteaumꝏ̄onk.
32.3 Matta kodtꝏ̄on, nuskonash nukkônekônúꝏ̄ash, newutche nummauonk quinnikesuk.
32.4 Newutche kesukodtáeu kah nukkonáeu kenutcheg nuttuhk[é]kꝏ̄[k]ongqun, nutogkuskesuonk óhsꝏ̄wemꝏ̄ en neepune kunkanit. Selah.
32.5 Kussampꝏ̄wontamauunup nummatcheseonk, kah matta nupputtoguhhumꝏ̄h nummatcheseonk: nussip, nussampꝏ̄am nummatcheseongash Jehovahut, neit kutahquoantamaiip nishkeneungque nummatcheseonk. Selah.
32.6 Newútche yeu, nish noh wunneetupanatamwenin pish kuppeantamunk, uttoh woh adtꝏ̄che namehhikquean: wunnamuhkut mishittomogkog, matta pish uppasꝏ̄sukauouh nnah.
32.7 Ken nutassampamukquodtꝏ̄m, pish kꝏ̄wadchâneh wutch wuttamehpunonat: pish kukquinnupohtah pohquawunnitue ketꝏ̄homaonash. Selah.
32.8 Kukkuhkꝏ̄tomoush, kah kenatinush may ut toh woh aôan: nuskesuk pish kussampshanuk.
32.9 Ahque ohqueneunkussek horsesut, asa muleuut, matta waahtamꝏ̄g: uttiyeu mós wuttꝏ̄nut kashpussik nashpe bridle-bit, ishkont kuppasꝏ̄sukkongquog.
32.10 Mꝏ̄cheke pish onkapunnꝏ̄og matcheetowog, qut n noh pabahtanumont Jéhovah, monaneteaonk pish weenuhkunk.
32.11 Weekontamꝏ̄k ut Jehovahut, muskouantamꝏ̄k kenaau sampweseogish: kah weekontamoé mishontꝏ̄wag, wame sampwutteahheogish.
33.1 Muskouanatamꝏ̄k ut Jehovah, woi sampweusseogish: tabuttantamowonk ꝏ̄nekonkqunau neg sampwesitcheg.
33.2 Wa[u]ssumꝏ̄k Jehovah nashpe harp, kꝏ̄tꝏ̄homꝏ̄k nashpe psaltery, kah puhpequonegh piogquomposik pemunneahtonash.
33.3 Ketꝏ̄hamꝏ̄k wuske ketꝏ̄homaonk: wunnepuhpequagk mishontꝏ̄womꝏ̄ut.
33.4 Newutche wuttinnowaonk Jehovah sampwi kah wame wutanakausuongásh wunnamuhkut-eyeuꝏ̄ash.
33.5 Womantam sampweusseonk, kah wussittamꝏ̄onk: ohke numwohtau ꝏ̄netꝏ̄onk Jehovah.
33.6 Nashpe wuttinnꝏ̄aonk God kesteauunash kesukquash: kah nashpe wunnashauonk wutch wuttꝏ̄nut wame neadtahsheu nag.
33.7 Mohmôunum nuppeh ketahhannet, onatuh nomungquag, ponam monóiyeuash maumachiyeu komukqut.
33.8 Wame ohke qushonch Jehovahuh: wame neg wadohkitcheg muttaohket qushahettich
33.9 Newutche kuttꝏ̄p, onk nnihyeup: wussinneuh onk menuhkahtop.
33.10 Jehovah ukkenꝏ̄nittuonganꝏ̄osh penuohteaog mo teagwunneteauunash: wuttinanatamꝏ̄onganoash missinninnuog wutayimunas[h] monteagwunninnꝏ̄ut.
33.11 Ukkenꝏ̄nittuonk Jehovah michemohteau, wuttinanatamꝏ̄wongash ut wuttahhut en wame pometeonganash.
33.12 Wunnanumau wutahtimôin wáManittꝏ̄mut Jehovah noh: kah missinninnuh, neh pepenóoncheh God nehenwonche ꝏ̄tohtoonganinnuh.
33.13 Jehovah wꝏ̄mompu wutch kesukqut, naau wame wunnaumonaoh wosketompaog.
33.14 Wutch nawadohkit, natauwompamau wame wadohkinutche ohket.
33.15 Tatuppehteau nag wuttahhꝏ̄oash: natwontam wame wutanakausuwonganꝏ̄ash.
33.16 Matta ketassꝏ̄t wadchanau nashpe mꝏ̄chequshae wutayeuwehteomoh: manuhkesit, ummishe menuhkesuonk matta pohquohwhunugkꝏ̄.
33.17 Horse tahnꝏ̄cheyeuꝏ̄ wutch wadchanittuonk: kah nashpe mishemenuhkesuonk matta pohquohwhunugkꝏ̄.
33.18 Kusseh wuskesuk Jehovah náau neh qushhukqutcheh: neg anoôsitcheg ut ummonanitteaonganit.
33.19 Pohquawhus ukketeahogkounouh wutche nuppunat, kah uppomantamwaheuh wutch mohshagqunneoneat.
33.20 Nukketeahogkou anoonau Jéhovah: noh nutannóhsueneumun, kah nutohqunneganun.
33.21 Newutche nuttahhun weekontamꝏ̄onoh, newutche nuppabahtantamumun ꝏ̄neetupanatamwe wesuonk.
33.22 Kummonaneteaonk, woi Jehovah, nuhkuhkongqutteuh, nean anoonog.
34.0 {Ukketoohomaonk} David, {osuwunuk wutusseongash anaquabit} Abimelek: {noh monchaoohkauont, kah moncheu.}
34.1 Nuttabuttanamau Jehovah nagwutteaeu: tabuttantamauwaonk pish ohteau nuttꝏ̄nut yeoyatcheh.
34.2 Nukketeahogkou muskouantam Jehovahut: hohpóog pish nꝏ̄tamwog, kah weekontamwog:
34.3 Woi misheheh Jehovah weeche neen, kah môeu tahshinummuttuh ꝏ̄wesuonk.
34.4 Nunnanamptassumomp Jehovah, kah nꝏ̄tunkup: kah nuppohuohwhunukup wutch wame nꝏ̄wabesuonganit.
34.5 Wummóneauouh kah wequaiyeúmꝏ̄og: kah wuskesukꝏ̄ꝏ̄ash matta akodchumunꝏ̄ash.
34.6 Yeuoh kuttummunge wosketomp mauꝏ̄p, kah Jehovah wunnꝏ̄taòpuh, onk uppohquohwhunuh wutch wame wuttammepunnaonganit.
34.7 Wut-angelsumoh God weenuhkauwaog nag nah quoshóncheg: kah uppohquohwhuneh nah.
34.8 Woi qutchehtamꝏ̄k kah naumꝏ̄k Jehovah wunneetou, wunnanumau wosketomp noh pabahtanumont.
34.9 Woi qusheuk Jehovah kenaau ꝏ̄netupanatamꝏ̄moh: newutche neg quoshoncheg matta teag quenahukkꝏ̄og.
34.10 Wushkóshumwu qunnónꝏ̄wog quenáhukquog kah paskanantamwog: qut neg natinnewhoncheg Jehovahnoh, mat quenahukkꝏ̄og ne teag wanegik.
34.11 Peyonk peissesog nꝏ̄tiegk, kukkuhkꝏ̄tomauonumwꝏ̄ qushaonk Jehovah.
34.12 Howan nnoh kodtantog pomantamowonk, kah womantam sepepomantamun, woh wunnaumunat wanegik;
34.13 Nanaaitaash keenan wutch matcheyeuonganit, kah kussissittꝏ̄nash matta éyeumunꝏ̄utch asꝏ̄kekodteamꝏ̄wonk.
34.14 Amaehtash matchetowonk, kah wunnésish: natinnehash wunnohteaonk, kah asuhkash.
34.15 Wuskesukquash Jehovah wunnomwaénutu: kah wéhtauogash wôshweemoash en ummauonganꝏ̄óut.
34.16 Wuskesuk Jehovah ayeuuhkonau matchesenutcheh, wuttummehtahwhónat wutch mehquánumaonganꝏ̄ ohke.
34.17 Wunnomwaen mauunnitteauoh, kah God wunnꝏ̄taoh, kah uppohquohwhunoh wutche wame wuttammepunnaongash.
34.18 Jehovah uppasꝏ̄sukauoh nahog pokshunk wuttahhouwoash, kah ꝏ̄wadchanoh nahog pokshunkish wunnashauonganꝏ̄.
34.19 Monat wutonkapunaongash wunnomwausseaénin: qut Jehovah uppohquohwhunoh nish wutch wame.
34.20 Wunnanaehteau wame wuskonash: matta pasuk pokshaunnꝏ̄ut.
34.21 Matcheseonk pish nushau matcheetꝏ̄oh: kah nag sekeneauoncheg wunnomwausseaenu pish nonsayeuꝏ̄og.
34.22 Jehovah pohquohwhunau ukketeahogkôunnꝏ̄oh wuttinnumoh: kah nag pabahtanumoncheg, matta pish pasuk nonsayeueu.
35.0 {Ukketoohomaonk} David
35.1 Ke[n]ꝏ̄tamwansheh woi Jehovah, wutch nag mekausitcheg, ayeúkus nnag ayeukónukque[ó]neg.
35.2 Neemunush ohqunneg kah musonkꝏ̄, kah neepaush aninnumah.
35.3 Kodtunush wonk quonnontuk, kah kuppúhhamau ummayou nag kod woskhukquéaneg: us nukketeahogkou nen kꝏ̄wadchanitteaonk.
35.4 Chepshahettich nnag, kah akodchhettich kodnushhukqueaneg: qushkehettich, kah sohquéhenaj natwontogig nꝏ̄woskhukꝏ̄onganꝏ̄.
35.5 Ogqunneungqussehettit wossadteamunit tꝏ̄unnontog waban: kah wut-angelsumoh God wunnaumatehtáhwhonch.
35.6 Ummayou pohkenaj kah tꝏ̄nequaj: kah wut-angelsumoh God wunnaumahtáhwhonch.
35.7 Newutche wanne mon teag wutch nupponahshabpunkquog ut passahthéganit, ne passahteamóhettit wutch nukketeahogkôunnoh, wanne mon teag wutch.
35.8 Paguanúonk nuhkuhkongqutch asq wâhteoóukup: kah neh ponashabpunkqueumpuh puttuhhukqutch, ne nunneáonk unnenneaj.
35.9 Kah nukketeahogkou pish weekontam Jehovahut: pish nummuskouanatam ut ꝏ̄wadchanꝏ̄waonganit.
35.10 Wame nuskonash pish nꝏ̄waog, Jehovah howan anunkquean, pohquohwhunont matchekuoh noh wutch nꝏ̄nunonche, nux matcheku, kah quenahukqut nàh wutch woskheont.
35.11 Pannꝏ̄wae woacheg nꝏ̄wabetunkquog: nuttinaunchemꝏ̄wónukqunau ne mo wahteauo.
35.12 Nutunkquatunkquog matcheseonk wutch wunneseonk, woskeheonát nukketeahogkou.
35.13 Qut neen, mahchenáhettit, nohtonke nuthogkꝏ̄onk: nutáhohpah nukketeahogkou mátta meetseon, & nuppeantamowonk qushkemꝏ̄ en nuppꝏ̄chenauónut.
35.14 Nutógqueenne neetompaut asa neematuh, naòshikquábip, onatuh maémont okasoh.
35.15 Qut onkapunnaon weekontamwog, kah miyaeog: nux matchetowog miyaeog nutayeuhkonukqunaout, kah matta nꝏ̄wahteauouun: nunnenehkshanukquog, kah matta ahqheog.
35.16 Weeche eiantukeiyeuog kah mômôntuhuénuog mahshadtuppꝏ̄hettit nummaumosketunkquog.
35.17 Jehovah tohuttꝏ̄che kummoneauóog? kenáhamash nukketeahogkou wutch ꝏ̄woskhuaonganuóut, pasukꝏ̄ꝏ̄ nuñaumon wutch qunnónꝏ̄ut.
35.18 Kuttabattantamoush ut mis[h]e mukkinneonganit: kꝏ̄wowussumush kenugku monaog missinninnúog.
35.19 Ahque nummatwomog muskouanatammꝏ̄wóushettich pannꝏ̄waeu, asuh ahque kehkehtequohtohuttehettich tahnꝏ̄che sekeneaiitcheg.
35.20 Newutche matta nꝏ̄waꝏ̄wog wunnohteaonk: qut natwontamwog asꝏ̄kekodteamꝏ̄e ahhunagish nah wutch manunaiinutche ut wuttohtawout.
35.21 Nux mishittꝏ̄naéog ayeuukone neen, nꝏ̄waog, Ho, ho, naumunan nashpe nuskesukqunónat.
35.22 Yeu kenaumun, woi Jehovah ahque chequnapash, woi Jehovah, ahque naꝏ̄sukah.
35.23 Mamonchish, kah tꝏ̄hkish en kꝏ̄sittumwanshuonkanit, kah en nuppissaumatuonganit num-Manittꝏ̄m kah nut-Jehovah.
35.24 OOsummeh, woi Jehovah, num-Manittꝏ̄m, neaunag kꝏ̄nomwausseonk, kah ahque muskouantamwonshettich.
35.25 Ahque nꝏ̄wahettich wuttahhꝏ̄wout, ho ne nukkodnehteauunnan, ahque nꝏ̄wahettich, nummisseasquinnean,
35.26 Akodchuhettich, kah moeu sohquehhenaj muskouantamohettit ut nꝏ̄woskhukqunaont: hogquehhettich akodchuonk kah mishshonanittuonk mashehtunkqueoneg.
35.27 Mishontoe wekontamohettich, muskouantamohettich tapeneagig nussampweusseonk, nux nꝏ̄wahettich nagwutteaeu mishehhunaj Jehovah noh tapeneog ꝏ̄nenehheaonk wuttinnumoh.
35.28 Kah neenan pish yeumꝏ̄ kꝏ̄nomwausseonk kahkꝏ̄wowussumunnꝏ̄wonk neteagu.
36.0 {Nohtompuhpequodt ukketoohomaonk} David {wuttinneumoh} Jehovah
36.1 Ummatcheseonk matcheetou nꝏ̄wau anomut nuttah ut, qushaonk God wanne ohtano anaquabit.
36.2 Newutche waeenomou wuhhogkuh ut nehenwonche wuskesukqut nô pajeh ummatcheseonk namehteaumuk woh jishanumukquodtu.
36.3 Ukkuttꝏ̄wongash ut wuttꝏ̄nut, matcheetoash kah asꝏ̄kekodteaumꝏ̄ash: nukkodtum waontamun kah ꝏ̄nesen.
36.4 Natwontam woskehuwaonk ut wuttappinneat, ponau wuhhogkuh matta wanegenunnꝏ̄g may, matta jishantamꝏ̄ matcheseonk.
36.5 Kummonanteaonk, woi Jehovah, kesukqut ohtau, kah kꝏ̄nomwausseonk matokqsit.
36.6 Kussampweusseonk ogqunneunkquodt mogkodchuut: kꝏ̄sittumꝏ̄wongash mꝏ̄nôhshinneash: woi Jehovah kꝏ̄wadchan wosketomp kah puppinashim.
36.7 Toh nukkukque mishoadtu kꝏ̄womoausuonk, woi God, yowutche wunneechanaoh wosketompaog pabahtantamwog kenuppawhunog wutonkauhtomꝏ̄wôut.
36.8 Mꝏ̄cheke wamepꝏ̄og nashpe ꝏ̄nogkꝏ̄onk kek, kah kꝏ̄tattamhéoog kussepue weekontamꝏ̄wongash.
36.9 Newutche tohkekommue pomantamꝏ̄wonk kutahtauun: kꝏ̄weequaioumut woh nꝏ̄che naumunnean wequai.
36.10 Woi nagwutteanumau kꝏ̄womoauseónk neg wahukkꝏ̄aneg: kah kꝏ̄nomwausseonk neg sampwutteahhoncheg.
36.11 Ahque pittuanumwemuseet ayeuuhkonsitch: kah ahque wunnutcheg matcheetou ontsinukquttei.
36.12 Anakausitcheg matcheseonk ne wuttit penushonau: kepuhkonog, kah matta pish tapenumoog neepaun.
37.0 {Ukketoohomaonk} David.
37.1 Ahque musquanum kuhhog newutche matchesecheg, onk ahque iskáaus anakausitcheg matcheseonk.
37.2 Newutche pish teanuk: tummehtahwhoog onatuh moskehtuut, kah pish uppꝏ̄pásuog onatuh oshkoshqut.
37.3 Pabuhtanum Jehovah kah wunnesish, neit pish kꝏ̄tohkin yeu ohke, kah wunnamuhkut pish kussohkommꝏ̄nt.
37.4 Wonk tapeneau kuhhog en Jehovahut, kah pish kittinninnumunk kukkodtantamꝏ̄wongash ut kuttahut.
37.5 Ahtuhsh kummay Jehovah, kah pabahtanum, kah pish kittinuhkqun.
37.6 Onk pish wussohwhuttauun kꝏ̄nomwausseonk neane wequai, kah kꝏ̄sittumꝏ̄onk onatuh puhshaquodt.
37.7 Anwohsinous Jehovah, manunne annous ahque musquanum kuhhog newutche noh wónaiit ut ummayut, newutche wosketomp noh kesteunk matanatammóongash.
37.8 Netahshe musquantash, ahqueteaush chenauausuonk, ahque musquanam kuhhog ne teag wutch matchesenat.
37.9 Newutche matchesecheg pish tummehtahwhoog: qut yeug anounoncheg Goduh pish wutahtauunneau ohke.
37.10 Newutche teanuk kah pish mat matcheetowenuunnꝏ̄, nux, menuhke pish kenatwontam wutayeuonk, kah wanne ohtano.
37.11 Qut manunnissuog pish wutahtauuneau ohke, kah pish tapeneaumwog monát wunnohteaonk.
37.12 Matchetou kodwoskéheau sampweusenutcheh, kah ummomoskéetauóuh.
37.13 Jehovah wutáhanehtauoh newutche wunnaumaoh usskesukodtum peyaúmꝏ̄uk.
37.14 Matchetou sohwhunnum wuttogkodteg, kah anchuppinohtau, noh wuttin penohkonát matchekuoh kah quenahukqunutche kah nushonat sampweussecheg.
37.15 Wuttogkodtegano pish aumꝏ̄ nehenwonche wuttahhꝏ̄wóut, wutahtompeyeuoh pish pokshauoh.
37.16 O[h]guhsadchasuadt sampweusseaenin, anúhkâaumonaoh matchetowoh ꝏ̄weenaieetuonganꝏ̄ꝏ̄ash.
37.17 Newutche wôhpittenash matchetou pish poksheau; qut Jehovah tahshinau wunnomwausseaenu.
37.18 Jehovah wahteau ukkesukkodtumash sampwesenutche kah ne ahtaahettit pish michemeyeuꝏ̄.
37.19 Matta pish akodchuog ut matcheetinat kah mashogque kesukodtut pish wamepꝏ̄og.
37.20 Qut matchetou pish onkuppunnau: kah ummatwomoh Jehovah pish onatuh Lambse wanogqut, nag pish mohsepaeog, pish pukutau[ꝏ̄]og.
37.21 Matcheetou nogohkou qut matta wonk wunnompenumꝏ̄un: qut wunnomwausseaenin, monaneteau, kah ummagu[n].
37.22 Newutche neh wánanumoncheh pish wutohtauneau ohke: qut nag matchenanumoncheh pish tummehtahwhoog
37.23 Wutontanehtuongash wunneetou ummenuhkehteunash God kah tapeneam ummay.
37.24 Tokonogque uppenushon matta pish papukquane kepshaꝏ̄; newutche Jehovah wuttahshinoh nashpe wunnutcheg.
37.25 Nꝏ̄skenneuꝏ̄p, yeuyeu nummattauntam, qut asq nuppaje n[aáu]n wunnomwaussu ahquanumon, asa ꝏ̄skannemunneoh weenshau petukqunnunk.
37.26 Micheme mona[n]eteau, kah nogohkaeihhuun: kah ꝏ̄skannemuneoh ꝏ̄nanumoneuh.
37.27 Amaéhtash matcheseonk, kah wunnesish; neit micheme wutohkish.
37.28 Newutche Jehovah womantam wussittumꝏ̄wonk, kah matta ahquanumáou wunneetupanatamwoh: nag micheme wadchanꝏ̄og, qut ꝏ̄skannemunnuoh matcheetowog pish tummehtahwhôog.
37.29 Sampweusseaenuog pish ꝏ̄tohkinneau ne ohke, kah ne pish ꝏ̄tohkinneau micheme.
37.30 Wuttꝏ̄n sampweusseaenin missohham waantamꝏ̄wonk, kah weenan weogquttamꝏ̄mꝏ̄ wussittumꝏ̄wonk.
37.31 Wuttinnaumatuonk um-Manittꝏ̄moh ohteau wuttahut, wanne pasuk wuttóntanehtuonk tꝏ̄nequshininnꝏ̄.
37.32 Matchetou askuhwau wunnomwausseaenu, kah ukkodtinneánuh.
37.33 Jehovah matta pish wunnukkonuh ut wunnutcheganit kah wussumahettit, matꝏ̄sumau.
37.34 Anous Jehovah, kah muttumash ummay, kah pish kutashinuk kutahtaunat ohke: matchetowog tummehtahwhut pish kenaumun.
37.35 Nunnaumup matcheetowog missi uppiohquttumóonganꝏ̄, uppenaekinneat onatuh askuhquâmut nehenwonche neepadtag.
37.36 Qut amaemꝏ̄, kah kusseh matta ohtano: nux nunnatinneawhop qut matta nunnamheuh.
37.37 Tuppanum pannuppu wunneetou, kah náou sampwesit: newutche adwòhkukquosik noh wosketomp wunnohteaonganuꝏ̄.
37.38 Qut matchesecheg pish moeu paguanôog; ꝏ̄wohkukquosinnunnaoont matchetowog, pish tummehtahwhoog.
37.39 Qut wadchanaonganꝏ̄ wunnomwausseaenuog, ꝏ̄mꝏ̄ꝏ̄ Jehovahut: & nag ummenuhkesuonganꝏ̄oh wuttammepunahettit.
37.40 Kah Jehovah pish wuttannunnumaoh, kah pish uppohquohwhunuh; pish uppohquohwhunoh wutch matcheetowut kah wadchanoh, newutche uppabahtanumukquoh.
38.0 {Ukketoohomaonk} David {mehquontamwahuon}.
38.1 WOi Jehovah ahque auskomeh musquantaman: asa ahque sasamukouheh kossoppag kummusquantamꝏ̄onk.
38.2 Newutche kóunkquodtash patukshauash nuhhogket: kah kenutcheh mꝏ̄cheke nukkinnequohkunk:
38.3 Wanne pasquanninnꝏ̄ nꝏ̄weyaus newutche kummusquantamꝏ̄onk: kah wanne anwósinninnꝏ̄ash nuskonash newutche nummatcheseonk.
38.4 Newutche nummatcheseonganash wunnuhkukkonkqunash nuppuhkuk: onatuh tuhkequod weanin, naish wussaume tahkekhukqunash.
38.5 Nuttanhukkash matchemungquot, kah anittash newutche nutasꝏ̄tuonk.
38.6 Nꝏ̄tamanatam, mꝏ̄cheke nꝏ̄wonkohkom: pumuhshaon n[u]mmau qunnekesukod.
38.7 Newutche nusseganohtogqut numwohteau neechepunaonk, wanne menuhkano nꝏ̄weyaus
38.8 Nꝏ̄chumwes kah nutchechishqusham, nummauup newutche nꝏ̄tamehpunam nuttahhut.
38.9 Lord wame nukkodtantammoonk ohteau anaquabean, kah nutauwakontꝏ̄waonk mutta assampamukquodtinnꝏ̄ wutch kuhhogkaoo[u].
38.10 Nuttah tetequshin, nummenuhkesuonk sanummꝏ̄mꝏ̄: kah nunnaumꝏ̄wongan ut muskesukqut wonk amaemoi,
38.11 Womonukqueaneg, kah neetompaog nukqushhukkongquog wutch nukkehkechesuonk, kah anunkomogig nuppechohkongquog.
38.12 Kah neg wonk kadtinneanukqueaneg, nupponamungquog apehhunnah, kah kod[-]woskehhukqueanég nummamatchenukquog, kah natwontamwog asꝏ̄kekodteaumꝏ̄wonk quinnikesuk.
38.13 Qut neen, onatuh kókobsont,matta nꝏ̄táoog: kah nutogqunneungqussip mokaketꝏ̄muk, mo waushwunnumꝏ̄g wuttꝏ̄n,
38.14 Nemehkuh nutogqunneungqussip mo nanꝏ̄tamꝏ̄k, kah wanne auskomuwaongash wutꝏ̄nut.
38.15 Newutche ken Jehovah kuttannóonsh pish kenꝏ̄tah woi Jehovah num-Manittꝏ̄m.
38.16 Newutche nussip nꝏ̄tah, iskont nuttoontahkanukquog: nusseet tꝏ̄nukqushik mishehheaog wuhhogkauh nutayeukonukqunnaout.
38.17 Newutche nahen nukkꝏ̄kqunnukshom, káh neuantamꝏ̄onk nagwutteaeu ohteau anaquabeh.
38.18 Newutche nupahketeaun nummatcheseonk: nunneuantam wutche nummatcheseonk.
38.19 Qut nummatwomog wunnetantauneau, kah menuhkesuog kah [n]ag tahnꝏ̄che sekeneunkqueóneg monaog.
38.20 Kah nag wonk onkquatausitcheg matchet wutche wunnegen nutayeuuhkonukquog, newutche nutahsuhkom ne wanegig.
38.21 Ahque ohquanumeh woi Jehovah; woi num-Manittꝏ̄m, ahque naꝏ̄sukah.
38.22 Kenuppe aninnumah woi Jehovah, nꝏ̄wadchanitteaonk.
39.0 {Nohtumpuhpequodt ut Jeduthun: ukketoohomaonk} David.
39.1 Nussip nutahqueteounash nummayash onk woh matta nummatchesu ut neenanut: nunnanaueihteoh nuttꝏ̄n nashpe bridle matcheetowog anaquabeh.
39.2 Mo nukkaketꝏ̄p chequnappean: nutchequnapip wutch wunnegenut, kah nunnuantamꝏ̄onk woggkouemꝏ̄p.
39.3 Nuttah kussoppiyop anomut nuhhogkat, natwontamon nꝏ̄tau chikohtop: neit nukkeketꝏ̄komp neenanuut.
39.4 Jehovah ayimah wahteaun nꝏ̄wohkukquosinꝏ̄wonk; kah quttuhhumun nukkesukkodtumash teagua; onk woh nꝏ̄wahteoun toh anukuhquohtei.
39.5 Kusseh kuttinnukkuhqutteah nukkesukkodtumash menutcheg neanuhkuhque kiskag kah nussepepomantamoonk wanne teag ut anaquabean, wunnamuhkut nish noh wosketomp ut menuhkesit, pannuppu tahnꝏ̄cheyeuꝏ̄. Selah.
39.6 Wunnamuhkut nish noh wosketomp pomushau tahnꝏ̄che onatuh onkauohtaut: wunnamuhkut nag wuttamanatamwog tahnꝏ̄che: numwonkquottou weenauweetuonganash, kah matta wahheoꝏ̄ howane pish mohmounumunit.
39.7 Kah yeuyeu Jehovah, teaguas nutannoantam? kuttannoonsh.
39.8 Pohquáhwusseh wutche wame nummatcheseonganash, ahque ayimah wutuspunamoaonganꝏ̄ asꝏ̄kutcheg.
39.9 Mat nukkaketꝏ̄p, mat nꝏ̄waoshwunnumop nuttꝏ̄n, newutche kutussenap.
39.10 Amaunumah kuttogkomꝏ̄waonk: nummohchikonaip nashpe wuttógkomuaonk kenutcheg.
39.11 Auskomue sasamatahwadcheh wosketomp newutche ummatcheseonk, kutayimun ꝏ̄neetuonk mahchemꝏ̄ onatuh moth: wunnamuhkut nish noh wosketomp tahnꝏ̄cheyeuꝏ̄. Selah.
39.12 Nꝏ̄tash nuppeantamꝏ̄wonk woi Jehovah, kah kuhkeitash nummauonk, ahque chequnapsh ut nussuppequnut, newutche nuppenowohteau ut anaquabean, kah nuppenowohteau neane wame nꝏ̄shunnonog.
39.13 Woi Ahque onk woh nummenuhkes, asquam ne mamonchean, kah matta wonk nutappein.
40.0 {Nohtompuhpequodt ukketoohomaonk} David.
40.1 Nummanunne annoónup wutch Jehovah, kah nukkeihketunk, kah nꝏ̄tam nummauonk.
40.2 Kah nukkodtinuk wutch uhqueneungquotte pohshahtheganit, wutch pisseagquane manꝏ̄nskut, kah ponam nusseetash qussukquanit, kah menehketeau nuppomushaonganash.
40.3 Onk ponam wusku ketꝏ̄homaonk nuttꝏ̄nut, wáussumonat num-Manittꝏ̄mun, monaog pish wunnaumunneau, kah pish wabesuog, kah pish pabahtanumꝏ̄og Jehovah.
40.4 OOnanumau noh wosketomp ayig uppabuhtanumaonk Jehovah noh, kah matta tohhentupanumonk pihtuanumꝏ̄oh, asa yeuhoh quashkenutcheh en pannuwayeuonganehtu.
40.5 Monatash, woi Jehovah, num-Manittꝏ̄m, kummonchanatamwe anakausuongásh nish kesteauanish; kah kittinanummewonganinnonash, matta woh kuttápohkeetamonteanâsh: tohneit pahketeawon, kah kenꝏ̄tamon monataash onk woh na adtashogkeetamuk.
40.6 Sephausuonk kah magoonk, matta kukkodtantamꝏ̄unash, nutteauogash kuppohquanumup: chikohtae magꝏ̄ongash, kah matcheseongane sephausuongash matta kussein nash aninnumaiegk.
40.7 Neit nussip, kusseh nuppeyaum, kꝏ̄sukkuhwhonganit tannussukkuhwhosu papaume nen.
40.8 Nꝏ̄wekontam ussen kuttinanatámꝏ̄wonk, woi num-Manittꝏ̄m, nux kuttinnaumatuonk anomut nuttahut.
40.9 Nukkuhkꝏ̄tomwehteam sampweusseonk ut mishemukkinneonganit, kusseh matta nussissetonash chequnohtanoash, woi Jehovah kꝏ̄wahteoun.
40.10 Matta nutadtahtoou kꝏ̄nomwausseonk anomut nuttahhut, nuppahketeounap kussampweusseonk kah kꝏ̄wadchanuwaonk: matta nuputtagg[u]hhumꝏ̄ kꝏ̄womoausuonk kah kꝏ̄nomwayeuonk wutche mishemukkinneonganit.
40.11 Ahque kogkôunumah kukkitteamonteanitteae monaneteaonk, woi God; kukkitteamonteanitteaonk, kah kꝏ̄nomwayeuonk nagwutteaeu wadchanehettich.
40.12 Newutche woh mo tâpogkeetamounash matchetowonganash nꝏ̄weinuhkongqunash nummatcheseongash [n]ukkogkonunuk newaj wanne nuttapenummꝏ̄ ishpuhquain: monatash onk neadtahshik nummeesunk ut nuppuhkuhqut, newaje nuttah sauwunuk.
40.13 Wussikketea[n]ininaj, woi Jehovah, pohquohwusseh, woi Jéhovah, kenuppu aninnumáh.
40.14 Nag akodchhettich, káh moaeu chepshahettich kodnushoncheg nukketeahogkounoh, nag a[sô]ꝏ̄hkaunaj kah akodchhenaj matcheanumukqueaneg,
40.15 Nonsayeuwehhettich, newutche wutonkatonganꝏ̄ akodchuonk, anukqueaneg ho ho:
40.16 Wame nattinneahukqueaneg, wekontamꝏ̄onukqush, muskouanatamonukqush newutche ken: neg womontogig kꝏ̄wadchanꝏ̄waonk, nagwutteaeu nꝏ̄wahettich, Jehôvah mishshehenaj.
40.17 Qut nummatchek kah nukquenanhuk, onch Jehovah nummehquanumuk, ken nuttannosuenu, kah nuppohq[u]awussuénu ahque pitchinw[ô]ish woi num-Manittꝏ̄m.
41.0 {Nohtompuhpequod ukketoohomaonk} David.
41.1 Wunnanumau n noh tatabpanumont mátchekuoh: Jehovah pish uppohquohwhunoh wuttammepunanit.
41.2 Jehovah pish ꝏ̄wadchauôh, pish uppomantamwaheuh, kah pish wunnanumau yeuut ohket: kah matta pish kupponoh wuttinanatamꝏ̄onganout ummatwomoh.
41.3 Jehovah ummenuhkehheuh ut ummahchekonaeyeu appinneat; kꝏ̄nashinnumau wame wuttappinneat mahchinait.
41.4 Nussip Jehovah monanumeh neetskeh nukketeahogkou, newutche kummatchenehhesh.
41.5 Nummatwomog nummatchenukquog, aquompak woh nupuk, kah ꝏ̄wesuonk nuppꝏ̄mꝏ̄?
41.6 Kah natauwahit, tahnꝏ̄che keketꝏ̄kau: wuttahhoh mukkinnumont matcheseonk, sohhog, wuttinnaunchemwin.
41.7 Wame sekeneaitcheg nukkehkemwâ[ô]nukquog, ayeuuhkonittue natwontamwog nꝏ̄woskhukkꝏ̄onganꝏ̄.
41.8 Nꝏ̄waog, matcheepunaonk menuhkodtau wuhhogket: kah yeuyeu seepsik, matta pish wonk omohku.
41.9 Nux nehenwonche neetomp sompwanumog n noh sompwanumog, n noh meechup nupputtukqunnunk, nuttogskunk.
41.10 Qut ken Jehovah monanumeh, kah omohkineh, onk woh nutonkquttau.
41.11 Yeu nashpe nꝏ̄wahteoun kꝏ̄sekitteahe, newutche nummatwom, matta nutahanetunkꝏ̄.
41.12 Qut neen, kutahshineh nussámpwutteahaonganit kah kupponeh anaquabean micheme.
41.13 Waussumunaj Jehováh um-Manittꝏ̄m Israel, wutche micheme yea[n] micheme[.] Amen kah Amen.
42.0 {Nohtompuhpequodt Maschil wutch wunnaumonuh} Korah.
42.1 Onatuh sâakussit aiump ut sepuussit: netatupe nukketeahogkou wuttinsanunumun wutche ken, woi God.
42.2 Nukketeahogkou kuhketꝏ̄n Goduh, pomantamwae Goduh uttoh ahquompe woh peyaon kah woh nunnait ut anaquabit God?
42.3 Nussuppegwunash nummeechinapash kesukodaeu kah nukonaeu, nagwutteaeu nag anukquean uttiyeuwoh kum-Manittꝏ̄m.
42.4 Yeush mehquontamon, nussewoh nukketeahogkou ut nuhhogket: newutche nꝏ̄weechauomp monacheg: nꝏ̄weechauopanneg en wekit God, wadtáuatonkqussue nꝏ̄weekontamoonkanun, kah nꝏ̄wawussumaonganun weeche monacheg nananimohhettit peántamwakesuk.
42.5 Tohwutch penuhteaan woi nukketeahogkou, kah tohwutch wuttamanataman ut nuhhogkat, annóôsish en Godut, newutche pish nꝏ̄wowussum, newutche nuttannunumunk wuttinnissuonk.
42.6 Woi num-Manittꝏ̄m nukketeahogkou penuhkon ut nuhhogkat newutche kꝏ̄wáanumush wutch ohkit Jordan, kah Hermonites, kah wutch wadchu Missar.
42.7 Mahskehtugk weéquetum monoi mashantꝏ̄womꝏ̄ug sokanon, wame kuttugkꝏ̄mog kah kuttontukquog nupaumukongquog.
42.8 Qut Jehovah anꝏ̄nau ꝏ̄womoausuonk kesukodaeu, kah nukkonaeu ukketꝏ̄homaonk nꝏ̄weetomup, kah nuppeantamauaonk pomantamoe num-Manittꝏ̄m.
42.9 Nuttinh God, nukqussukquanum, tohwutch wananumean? tohwutch wutohposeh, newutche ꝏ̄woskhuwaonganꝏ̄ nummatwomog.
42.10 Togkodteg nuskonut ukkekomuwaonganꝏ̄ nummatwomog, ashettit askesukokish, uttiyeuoh kum-Manittꝏ̄m.
42.11 Tohwutch penuhteaán woi nukketeahogkou, kah tohwutch wutamanumea[n] ut nuhhogkat? anoas God; newutche onch nꝏ̄wowussum, noh uppomantamowonk nuttinnissuonk, kah num-Manittꝏ̄m.
43.1 Wussumeh, woi God, keketꝏ̄hkansheh en matcheetowog wutahtuóut: woi pohquohwusseh wutch asꝏ̄kekodteamocheg, kah mat sampweussegig.
43.2 Newutche um-Manittꝏ̄moh nummenuhkesuonk, tohwhutch pogkésean? tohwhutch wutohpôseh newutch ꝏ̄woskhúaonganꝏ̄ nummatwomog?
43.3 Woi annꝏ̄s kꝏ̄wequaiꝏ̄m kah kꝏ̄nomwayeuonk, nag sagkompagunéhhettich: nag pasꝏ̄wéhettich kꝏ̄neetupanatamwe wadchúut kah keekit.
43.4 Neit pish nuttóm wut-altarit God en Godut mussi nꝏ̄weekontamóonk: nux: ut harput kꝏ̄waeenomoush, woi Manit, num-Manittꝏ̄moh.
43.5 Tohwhutch penuhteáan woi nukketeahogkou, kah tohwutch wuttamanuméan ut nuhhogkut, anôas God, newutche onk onch nꝏ̄w[a]wussum, noh uppomantamóonk nuttinnissuonk kah num-Manittꝏ̄m.
44.0 {Nohtompehpequodt wutch wunnaumonuh} Korah.
44.1 NOOtamúmunnónup nashpe nuttaúogunnónut, woi God, nꝏ̄shunnónog nuttugqunnanónup, chagua anakausuonk kukkesteaoun nag ukesukkodtumꝏ̄wóut nꝏ̄adtit.
44.2 Kukquonsꝏ̄kauópanneg penuohteaog nashpe kenutcheganit, kah kuppasuopaneg: kutonkapunnanomp missinninnuog, kah kuppogkenópanneg.
44.3 Newutche matta ꝏ̄tahtauóunneau ne ohke nashpe nehenwonche wuttogkodteg, kah nehenwonche wóhpitténꝏ̄ wadchanukuppanneg, qut kuttinohkou kah kuppit, kah wussohsumoonk kuttinnussúonk newutche ken kukkitteamonteanumópanneg nnag.
44.4 Ken nukketassꝏ̄timom woi God: anꝏ̄hteámꝏ̄ pohquohwussuaongash wutche Jakob.
44.5 Nashpe ken nukkepuhteamun nummatwomunonog: nashpe kꝏ̄wesuonk nutahtaskuhkôunnonog ayeuhkonukqueagig.
44.6 Newutche matta nuppabahtanumoh nutahtomp, asa nuttogkodteg matta pish nuppohquohwhunugkꝏ̄h.
44.7 Qut kꝏ̄wadchannimun wutch nummatwomunonut: kah kutakodchehheoog neg sekeneunkqueagig.
44.8 En Godut mꝏ̄cheke nꝏ̄weekontamumun nehteagu: kah nꝏ̄woeenodtumumun kꝏ̄weesuonk micheme. Selah.
44.9 Qut kuppogkesumun, kah kutakodchehimun, kah matta kꝏ̄weeche sohhammꝏ̄tamꝏ̄ nukkesauwameonganun.
44.10 Kukqushkꝏ̄kayimun wutch matwout: kah nag sekeneunkqueogig mukkꝏ̄kinnuwaog wutch wuhhogkauh
44.11 Kuttinnumauoog nuhhogkanonuh onatuh shepsog mꝏ̄hwhut, kah kussiswahimun ut penuwohteatu.
44.12 Kummag kummissinninnumog wutch monteag, onk matta kꝏ̄chenaetu wuttinnoadtuonganꝏ̄.
44.13 Kutayimaiimun nukkekomukkꝏ̄wonganun neetatteamunganonut, nummamanauwanummitteaonganun kah nutahanehtonteaonganun neg weenuhkongqueogig.
44.14 Nꝏ̄woweenwhomukkꝏ̄onganun kutayimaiimun kenugke penuwohteaog: nununukkuhquohtunkqunanonut missinninnuog.
44.15 Nukquenauanumoonk nagwutteohteau anaquabeh kah nuskesukqu[u]e akodchuonk nunnuhkukko[n]gqun.
44.16 Newutche ꝏ̄wadtauatonkqussuonk nnoh kekomukqueog kah noh blasphemont: newutche matwau kah anꝏ̄toaenin.
44.17 Wame yeush nunnuhkukkongqunnanonash: onk onch matta kꝏ̄wannanumunnꝏ̄mun: asa matta nuppannꝏ̄waussumun wutch kꝏ̄nꝏ̄waonk.
44.18 Nuttahhun matta qushkeu; asa nutôntanehtuonganunnonash matta panneomunꝏ̄ash ut kummayut.
44.19 Tokonogque mꝏ̄cheke kuppokshassunau wutohtuout Dragonsog: kah kupputtagkuhhimun wutonkaohtom nuppꝏ̄onk.
44.20 Wananatamôgis ꝏ̄wesuonk num-Manittꝏ̄mun; asa spu[nnn]umauogit nutcheganunnonash pénowe Manittꝏ̄og.
44.21 Sunnummatta woh God wunnatinneahhamꝏ̄un? newutche wahyeau keme unnantamꝏ̄onk nuttahhut.
44.22 Nux wutche ken nunnashshitteàmun quinnikesuk: nutogquanumu[ttt]eamun onatuh sheep nohshit.
44.23 Tꝏ̄hkish tohwutch kouean woi Jehovah, omkish ahque pogkesinan micheme.
44.24 Tohwutch puttoghuman kuskesuk onk wanantaman nuttonkapunnaongan, kah nꝏ̄woskhetteyaonganan.
44.25 Newutche nukketeahogkôunnun n[ô]áyeu en puppissiyeúut nunnogkussen menuhkohteau ohkekontu.
44.26 Omohkish aninnumaiinnean, onk pohquohwussinnan wutch kummonaneteaonk.
45.0 {Nohtompuhpequodt ut Shoshannim wutch wunnaumonuh} Korah, {Maschil: womoausuoohomaonk}
45.1 Nuttahhut mohchekomeetau wanegik: nussinneash nutayimmoongash papaume ketassꝏ̄t: neenân ummequnuh kenupsukqwhosu.
45.2 Kummꝏ̄cheke wompes onk wunneechanꝏ̄oh wosketompáog, wunneetupanatamꝏ̄wonk sokanumun kussissetꝏ̄nut: newajeh God wananumukquean micheme.
45.3 Wushpinnaush kuttogkomoneg ut kehquâut woi másugkénan, weeche kussohsumowonk kah kꝏ̄wohquânumꝏ̄onk.
45.4 Kah kꝏ̄wohquanumꝏ̄wonganit, wunnaiyeue náiyeumukqush, newutche wunnomwayeuonk, manunnissuonk kah wunnomwausséonk: kah kuttinnohkou kukkuhkꝏ̄tomunk uhquinneunkquokish.
45.5 Kukkouhquodtash kenaiyéuash ut wuttahhꝏ̄wout Ketassꝏ̄t ummatwomoh: ne nashpe penushahettit missinninnuog ut agwe ken.
45.6 Kutappuonk, woi God, michemohteau kah micheme, kukketassꝏ̄tamoe togkodteg sampwe togkodteg.
45.7 Kꝏ̄womontam sampweusseonk, kah kussekeneam matcheseonk: ne wajeh God kum-Manittꝏ̄m sussequanukquean nashpe weekontamoe pummee mꝏ̄cheke onk neg weechaiyeumukqueaneg.
45.8 Wame kuthogkꝏ̄ongash assumungquodtash myrre, aloes, kah cassia: wutch Ivory weetuomash, uttoh waj muskouanatamhinumuk.
45.9 Ketassꝏ̄tamwog wuttaunꝏ̄oh wee[c]haiyeumaog wuttꝏ̄wuttumwossissoh: kuttinnohkôunit sonksq wunnepaun golde hogkꝏ̄unash wutch Ophir.
45.10 Nꝏ̄tah (nuttaunes) kah natwontash kah kukkeitash: wannanum wonk nehenwonche kummissinninnumog, kah kꝏ̄sh week.
45.11 Neit ketassꝏ̄t mꝏ̄cheke kodtantam kꝏ̄neetuonk newutche noh kum-Manittꝏ̄m kah noh wowussum.
45.12 Kah wuttaunoh Tyre na pish wutappen paudtaun magꝏ̄onk: weenaeetuog kenugke missinninnuut pish kꝏ̄wonkkumukquog.
45.13 Wuttaunoh ketassꝏ̄t pannuppe sohsum anomut, wuthogkꝏ̄ongash assequosu Gold.
45.14 Pish pasꝏ̄au ketassꝏ̄tamwut, wuthogkꝏ̄unit ayinneas ahómogquesuuk, nunksquaog, weechayeumonche asukkonkqutcheh pish kuppaudtonteanunk.
45.15 Pish weekontamwe kah muskouantamwe pasouꝏ̄og: pish petutteaog ketassꝏ̄t weekit.
45.16 Kꝏ̄shuwꝏ̄g keneechánuwôog pish wunnómpekompanean yeug woh kussontimóhkouog wame ohkeit.
45.17 Nutayum kꝏ̄wesuonk mehquantamunat ut wame pometuonganit: newajeh pish missinninnuog kꝏ̄waeenomukquog micheme kah micheme.
46.0 {Nohtompuhpequodt wutch wunnaumonuh} Korah {ketoohomaonk ut Alamoth}
46.1 Jehovah nꝏ̄tusphuaonganun, kah nummenuhkesuonganun: kenupaninnohsu wuttammepunaùmuk.
46.2 Newajeh matta wabeseog tokonogque óntohtag ohke, kah tokonogque wadchuash óntahtag en nôeu ketahhannit.
46.3 Ketahhannuppog mishontowag, kah tukkꝏ̄ꝏ̄ꝏ̄gk, wadchuash quequog muttaontukꝏ̄k. Selah.
46.4 Na seip n ne kussitchuan weekontamwahtunk wutꝏ̄tan God: wunneetupanatamwohke week nôappit.
46.5 God nôeu appu, matta pish ontappu, God pish wuttannunnummaoh nompôaeu.
46.6 Penuwohteaog musquantamwog, asꝏ̄támꝏ̄ongash ontahtaash, mishontowau, ohke mohtupaémo.
46.7 Wut-Jehovahnumꝏ̄oh ayeutoáog kꝏ̄wetomukqun: ummanittꝏ̄moh Jakob kuttusphuaonganun. Selah.
46.8 Peyunk naumꝏ̄k wutanakausuonganash Jehovah, uttoh in paguanuongash wutayimun ut[]ohkeit.
46.9 Sohkom ayeuhteaongash aongkouokhomuk: pohqunau ohtompeh; pohquetahham qunnunktug, chikohsum chariotsash ut nꝏ̄taut.
46.10 Chequnappek, kah wahteauꝏ̄k neen Manit, pish nummishhet ut penuwohteátu: pish nummishhet ohket.
46.11 Wut-Iehovahnumꝏ̄oh ayeuteaog kꝏ̄weetomukqun, um-Manittꝏ̄moh Jakob kuttusphuáonganun. Selah.
47.0 {Nohtompuhpequodt ketoohhomaonk wutch wunnaumonuh} Korah.
47.1 Woi puhpunkanitcháhꝏ̄k wame missinninnuog, mishontꝏ̄wag en Godut, nashpe sohkuhsue mishontꝏ̄waonk.
47.2 Newutche Jehovah quanunkquapit [û]hqunneongqussu: nnoh kehchu ketassꝏ̄t wame muttaohket.
47.3 Pish sohkauau missinninnuh kenaan ut agwu; kah wutohtimóneash agwu kusseetinnónut.
47.4 Pish kuppépenamwanshhikqun kutohkein: ꝏ̄neetuonk Jakob neh womononcheh. Selah.
47.5 Manittou spéi nashpe mishontowaonk: Jehovah nashpe kuttꝏ̄wómꝏ̄ monopuhpeg.
47.6 Nꝏ̄homunk waeenomaongash God, nꝏ̄hhomunk waeenomaongash: nꝏ̄hhomunk waeenomaongash kukketassꝏ̄tomomun nꝏ̄homunk waussumaongash.
47.7 Newutche God keitassꝏ̄timꝏ̄ꝏ̄ wame muttaohket, nꝏ̄hhomunk waantamwu waeenomaongash.
47.8 God nánauneau pénuwohteoh: God appu wunneetupanatamwu wutappuonganit.
47.9 Nanaunoncheg missinninnuh moeog, ummissinninnumoh um-Manittꝏ̄moh Abraham: newutche muttaohke ogqunnegash wutchayeuꝏ̄oash Godut: nnoh mꝏ̄cheke mishehheuh.
48.0 {Annoohhomae keto[h]homaonk wutch wunaumonuh} Korah.
48.1 Missugken Jehovah, kah mishewa[e]enomau wuttꝏ̄tanit kum-Manittꝏ̄mun, wunneetupanatamwu wadchumut.
48.2 Wunnohteau, ꝏ̄weekontamꝏ̄wonk wame muttaok ne wadchu Sion, nanummuttinneaou, wutꝏ̄tan mishe ketassꝏ̄t.
48.3 God wahheau weekuwout wuttusphuaonganꝏ̄.
48.4 Newutche kusseh ketassꝏ̄tamwog moieog, môeu paumushaog.
48.5 Wunnamuneau, nemehkuh ummonchanatamunneau, ꝏ̄tamanatamunneau, ꝏ̄semutteamunneau.
48.6 Na ut wabesuonk tohqunukquog, kah onkquammamꝏ̄onk, onatuh mittamwossis [n]eechadt.
48.7 Kuppokshadtoh Tarshishe kuhtꝏ̄nogquosh wutchepwosh.
48.8 Neane nꝏ̄tamog, ne kittinne naumunnan ut wutꝏ̄tanit um-Manittꝏ̄mꝏ̄ ayeuteaog; ut wutꝏ̄tanat kum-Manittꝏ̄mun, God pish ummenuhkehteun micheme. Selah.
48.9 Nummequantamunnan kꝏ̄womoausue kitteamonteanitteaonk, woi Manit, ut nôeu kuppeantamwakomukqut.
48.10 Néaunag kꝏ̄wesuonk, woi Manit, ne nih kꝏ̄waeenamitteaonk, wehque aongkouohkomuk, kittinnohkounit numwohtau wunnomwausseonk.
48.11 Muskouantaj wadchu Sion, wuttauneunk Judah weekontamwehettich newutche kꝏ̄sittummꝏ̄wongash.
48.12 Papomshak Sion, quinnupwshak, ogkeetamꝏ̄k wonkanꝏ̄sinash.
48.13 Kuhkinneamꝏ̄k naneutungash, natwontamꝏ̄k weetuomash: onk woh kummishamâônash pometuonk p[a]omꝏ̄uk.
48.14 Newutche yeuoh God kum-Manittꝏ̄mun micheme kah micheme: n noh kussampꝏ̄wunuk en nuppunnat.
49.0 {Nohtumpuhpequodt ukketoohomaonkanoo wutch wunnaumonuh} Korah.
49.1 Yeu nꝏ̄tamꝏ̄k wame missinninnuog kuhkeihtamꝏ̄k wame wadohkeogish: muttaohket.
49.2 Wosketompaog, kah nanánuacheg weenaieetuwog kah matchekuog moeu.
49.3 Nuttꝏ̄n missohham waantamꝏ̄wonk: kah nuttahhe natwontamꝏ̄wongash papaume waantamowonk.
49.4 Kukkodnꝏ̄tam kukkinneasuonk: nꝏ̄wóhshinum nunnupwꝏ̄aongash ut harpeut.
49.5 Tohwutch wo[h] wabesee matchesemuk, nagquonne matcheseonk quinnuppekongquean?
49.6 Nag pabahtóntogig ꝏ̄weenaieetuonganꝏ̄, kah maskauacheg ut mꝏ̄natut ummaumacheiyeumꝏ̄ash.
49.7 Matta woh howan ta[h]whꝏ̄ou weemattꝏ̄oh: kah matta woh ummanouhhumauouh nahoh Goduh.
49.8 Newutche manꝏ̄whaonk ukketeahogkonꝏ̄oh mishóadtu, kah chequnappu micheme.
49.9 Onk woh micheme pomantam, kah matta woh naumꝏ̄ anneu weenohke.
49.10 Newutche náau waantamwoh nuppꝏ̄oh kah wonk mattamogquoh, kah puppinashimwe wosketomp awohkompanau, kah pish nukkodtumauwaog ꝏ̄weenaeetuonganꝏ̄ onkatogeh.
49.11 Kemeu wuttinanatamꝏ̄onganꝏ̄, weekꝏ̄ꝏ̄ash pish micheme ohtaash, kah ꝏ̄tahtuonganꝏ̄ꝏ̄ash pannuppu wame pometeonganash: hettamwog wutohkéeuoash neahennit.
49.12 Qut quhtianumit wosketomp, matta ꝏ̄weekohteáun: ohqunneungqussu puppinashimwut noh awakompunneat.
49.13 Yeu wutusseonganꝏ̄ wutassꝏ̄tuonganꝏ̄: onch wunneechánꝏ̄oh wuttapeneaumunun ne anꝏ̄wahettit. Selah.
49.14 Onatuh sheepsoh seepsinwog weenohket, nuppꝏ̄wonk pish ummꝏ̄hwho, kah sampwesitcheg pish ummꝏ̄hwho, kah sampwesitcheg pish wunnanaunouh nahhog nompoaeu: kah ꝏ̄neetuonkanꝏ̄ pish mohtupaemo ut weenohket ne wadohkehettit.
49.15 Qut Manit pish pohquohwhunau nukketeahogkounoh, wutch ummenuhkesuonganit weenohkee, newutche pish nutattumunuk. Selah.
49.16 Ahque wabesish, howan weenauweekit: wussohsumowonk weekuwout nano mishehteaumuk.
49.17 Newutchu nuppuk, matta pish teag ꝏ̄tauoouun[:] wussohumꝏ̄wonk matta pish ássuhkongkóu.
49.18 Tohkonogque pamontog, wunnanumau ukketeahogkounoh: kah wosketompaog kꝏ̄woweenomuk ꝏ̄nenehheádt kuhhog nehenwonche.
49.19 Noh pish au pometuonganꝏ̄ ꝏ̄shuoh: nag matta pish naumꝏ̄og wequai.
49.20 Wosketomp quttiantog, qut matta[]waantog ogqunneunkqussu wutawakompunnae puppinashim.
50.0 {Ukketoohomaonk} Asaph.
50.1 Masugkenuk Manit Jehovah wussinneah, weequetum muttaok waj pashpishont, onk yea pajeh wayont.
50.2 Wutch Sion pannuppu wunneetuonk, God wohsumup.
50.3 Kum-Manittꝏ̄mun pish peyau, pish mat chequnnappu: nꝏ̄htau pish nashqunneau ut anaquabit, onk pish mishehtashin wewenu.
50.4 Wutch wohqut wee[h]quetum kesukquásh, kah ohke, onk woh wussumau ummissinninnumoh.
50.5 Mukinumah nꝏ̄neetupanatamꝏ̄mog: yeug ayimaiutcheg wunnꝏ̄waonk nashpe sephausuonk.
50.6 Kah kesukquash pish nahtitteau ꝏ̄nomwausseonk: newutche nagum nehenwonche wussittum. Selah.
50.7 Nꝏ̄tiek, woi nummissinninnumog kah kukkinnꝏ̄numwꝏ̄ woi Israel, kah kutayeukonittue wauwóonsh, nen Manit kum-Manittꝏ̄m.
50.8 Matta kutaushkômunꝏ̄h newutche kussephausuongash, asa chikohtae kummagꝏ̄onganash, nagwutteohtaash anaquabeh.
50.9 Matta pish neemunoh nomposhim wutch keekitm asa nompshimwe goats wutch kutchipaneutunkanit.
50.10 Newutche nish noh puppinashim touohkomukqut nuttaihe: puppinshimwog nequt mutanunkanogkussuog wadchuukontu.
50.11 Nꝏ̄waeh wame papinshásog ut wadchukontu: kah tauohkomukwe puppinashim nuttaiheog.
50.12 Kodtupwean matta kuttinninnꝏ̄un, newutche muttaohk nuttaihe kah neadtahshimmechumik.
50.13 Sun woh nummeech kꝏ̄washinne weyaus, asuh sun woh nꝏ̄tattam ꝏ̄sqheonk goats?
50.14 Aninnumok God tabuttantamꝏ̄wonk kah ôadtuhkou kukquoshaumaongash God nôappit.
50.15 Kah wehquetumah ne késukok wuttammepunnaa[n] pish kuppohquohwhunush, onk pish kussohsummꝏ̄woneh.
50.16 Qut God unnau matchetowoh, tohwutch ussean nꝏ̄tamwahuwon nukkuhkꝏ̄waongash; asa noh kittin neemunnumunat nꝏ̄[n]ꝏ̄waonk ut kuttꝏ̄nut?
50.17 Sekeneamán kuhkꝏ̄tomuhteaonk, kah unnohteaan nuttinnꝏ̄waongash kuppusquanit.
50.18 Náutcheh kommꝏ̄towaenin, neit kꝏ̄weetowom kah kꝏ̄weetom mamussuenuog.
50.19 Kummamatcheyim ut kuttꝏ̄nut: kah keenan ayim asꝏ̄kekodteamꝏ̄ongash.
50.20 Appean kummamatchein keemat: kukkehkom wunnaumonuh nehenwonche kokas.
50.21 Yeush kuttoussenash, kah matta toh nussu, kuttenantamup nuttinussin neanussean qut kutaushkomush, kah nꝏ̄nehtauunash ut anaquabeân,
50.22 Yeuyeu yeu natwontamꝏ̄k wananumogish God, ishkont kenehneeksháunumwꝏ̄, kah matta howân kuppohquohhunukkꝏ̄mwꝏ̄.
50.23 Howan maguk tabuttantamowonk, nussohsumꝏ̄wonuk: kah noh sampwe wánohtunk wutanakausuongash, nunnohtin ꝏ̄wadchanuwaonk God.
51.0 {No[h]tompuhpequodt ukketohhomaonk} David. {Nathan Manittoowomp paaonont mahch[e] petukauont} Bathshebah.
51.1 Kitteamonteanumah, woi God, neaunag kꝏ̄womoausue kitteamonteanitteaonk: neaunag mattanukish kukkittamunge m[o]naneteaonk jishkhash nummatcheseongash.
51.2 Pannuppu kutchessumeh wutch nummatcheseongash: kah pahke wutch nummatcheseongash.
51.3 Newutche nussampꝏ̄am nummatcheseongash, kah nummatcheseonk nagwutteohteau anaquabeh.
51.4 Ken, ken webe kummatche[n]ehesh, kah yeu nutussen matcheseonk ut anaquabean: onk woh kussampotont ketꝏ̄hkôan, kuppahkesittont wussittuman.
51.5 Kusseh nukkuhkenaihetteap ut matcheetupanatamowonganit: wompoquait nokas, ut matchéseonganit.
51.6 [missing!]
51.7 Pahkhe nashpe hisop, onk pish nuppahkes: kutchessumeh, onk pish nutánue wompeseum kꝏ̄n.
51.8 Nꝏ̄tamwaheh weekontamꝏ̄onk kah muskouanatamꝏ̄onk, nish nuskonash pohquatóhha[m]ahpash kuskesuk wutch nummatcheseongashh, onk jiskhash wame nummatcheseongash.
51.9 Puttogwhush kuskesuk wutch nummatcheseongash, onk jiskhash wame nummatcheseongash.
51.10 Kesteah pahkemetah, woi God: kah nagwutteáe sampwôhteae nashauonk wuskéheh.
51.11 Ahque pohkeseh wutch anaquabean, kah ahque amaunumah kꝏ̄neetupanatamwe nashauonk.
51.12 Nompahtah wonk weekontammꝏ̄wu kꝏ̄wadchanuwaonk kah kenannouwe nashauanit kogkánenitch.
51.13 Neit pish nukkuhkꝏ̄tomau pánesecheg kummayash kah matcheseaenuog pish kukquinnuppekompauwehtunkquog.
51.14 Pohquohwusseh wutch shuhkonat, woi God, ken God wadchanuae num-Manittꝏ̄m: kah neenan pish mishontowáꝏ̄homau kussampweusseonk.
51.15 Woi Lord wóshinish nussissittꝏ̄nash, kah nuttꝏ̄n pish nahtitteau kꝏ̄woweénomitteaonk.
51.16 Newutche matta kukkodtantamo sephausuonk, onk woh kittinnummaunun: matta kꝏ̄wekontamo chikohtae magꝏ̄ongash.
51.17 Sephamauaongash God ne pohquesu nashâuonk, pohqui kah tannogki metah, woi matta kutchadchepantamꝏ̄h.
51.18 Wunnesish weekontaman ut Sion: ayish qussukquaninnutongash ut Jerusalem.
51.19 Neit pish kꝏ̄seketahhuk sampweusseae sephausuongashh, chikohsumwe magꝏ̄ongash kah mumusseu chikohsumꝏ̄ongash: neit pish kussephamungquog oxinoh ut kut-Altarumut.
52.0 {Nohtompuhpequodt Maschil ukketoohomaonk} David, Doeg {Edomite anont} Sauloh, {wuttinuh,} David {peyau weekit} Ahimelech.
52.1 Tohwutch waénómut kuhhog woskehuwônat, woi masugkenan? ꝏ̄netꝏ̄onk God nagwutteohteau.
52.2 Keenan natinneham woskehuwaongah, onatuh kenag chahquog, asꝏ̄kekodteamwanakausin.
52.3 Kummꝏ̄cheke womantam matchit onk ne wanegik: kah pannꝏ̄wayeuonk onk ne sampwayeuonk. {Selah.}
52.4 Kꝏ̄womantam wame shehteae kuttꝏ̄wongash, woi asꝏ̄kekodteamwe meenan.
52.5 God pish ken wonk kenushhuk micheme pish kutamaúnuk kah pish kukkodtunuk wutch kꝏ̄tahtuonganit: kah pish kenꝏ̄swꝏ̄muhhuk wutch pomantamwae ohket. {Selah.}
52.6 Kah sampweusseaénin pish wunnaumun, kah wabesu, kah wutahanehtauoh.
52.7 Kusseh, yeuoh wosketomp matta unnant[à]mꝏ̄ God nummenuhkesuonk; qut pabahtantammꝏ̄nat mishe ꝏ̄weenaieetuonk, menehkheau wuhhogkuh ut ummatcheseonganit.
52.8 Qut nutogqunneunkqus askuhquamut olive mahtug, ut weekit God: nuppabahtantam ummonaneteaonk God micheme kah micheme.
52.9 Kummicheme waeenomush, newutche kummahche ussen; kah nuttannôantam kꝏ̄wesuonk newutche wunnegen ut anaquabhettit kꝏ̄neetupanatamꝏ̄mog.
53.0 {Nohtompuhpequdt ut Mahalath Maschil ukketoohhomaonk} David.
53.1 Mattamog nꝏ̄wau ut wuttahhut, wanne Godunnꝏ̄, anunwog, kah mahche usseog niskeneungquok matcheseonk: nag wanne pasuk wun[n]esu.
53.2 God womámpu wutch kesukqut en wosketompaog wunnaumonaoh, kodnâau howaneh wahwatánumutcheh, kah natinneawhont Goduh.
53.3 Nag nishnoh pasuk qushkeog, nag wàme pannuppu niskeneunkqussuog, wanne howan ꝏ̄nesu, wanne mo pasuk.
53.4 Anakausitcheg matcheseonk wanne ahteauog wahteauonk? mohwhaog nummissinninnumoh meechwog petukqunneg: wanne wehquetumauoog Goduh.
53.5 Naut mishe wabesuog toh woh mat adt wabesúmuk: newutche God seóhham wushkonash nnoh ayeuhkonukquéan, nag kutakodcheheaog, newutche God wutjishânumoh nahog.
53.6 Woi wadchanaonganꝏ̄ Israel, wutch sohhammꝏ̄ꝏ̄utch Sion! God quáhchuwunont wutch missinnáinneat ummissinninnumoh, Jakob weekontam kah Israel pish muskouanatam.
54.0 {Nohtumpuhpequodt ut Neginoth Maschil ukketoohomaonk} David. {Ziphimsog paahettit kah ônahettit} Sauloh: {sun matta} David {puttogqueu w[e]eche nenawun}
54.1 Wadchaneh nashpe kꝏ̄wesuonk, woi God, kah wussumeh naashpe kummenuhkesuonk.
54.2 Nꝏ̄tash nuppeantamꝏ̄wonk woi God: kukkeitash nuttinnꝏ̄waongash nuttꝏ̄nut.
54.3 Newutche penuwohteaog neepaeihtunkquog, kah woskehuacheg nukkodnushúkquog: matta pónauꝏ̄og Goduh anaquabhettit. Selah.
54.4 Kusseh, God nuttannohsuenu: God weetomau nag kogkanoncheg nukketeahogk[ô]unoh.
54.5 Pish matunkquatauau nummatwomoh: tummehah naghoh wutch kꝏ̄nomwayeuonk.
54.6 Nanouwe kussephamoush nꝏ̄woweenodtum kꝏ̄wesuonk woi Jehovah, newutche wunnegen.
54.7 Newutche nuppohquohwhunuk wutche wame wuttammehpunnaonganit: kah nuskesukqut nꝏ̄che naum uttoh en kodtantog wutch nummatwômog.
55.0 {Nohtompuhpequodt ut Neginoth Maschil ukketoohhomâonk} David.
55.1 NOOtash nuppeantamꝏ̄wonk woi God: kah ahque puttogwehtah wutch nꝏ̄weehquttummꝏ̄wonganit.
55.2 Kukkeitah, kah nꝏ̄tah, nummau nuppeantamꝏ̄wonganit kah nꝏ̄wadtauatongqus.
55.3 Newutche ꝏ̄wadtauatongqussuonk matwau, newutche ꝏ̄woskhuwaonk matcheetou: newutche nuttinnuhkongquog matcheseonk, kah musquantamwe nussekeneungquog.
55.4 Nuttahhut mꝏ̄cheke nutonkquomom, kah mishe wabesuonk newutche nuppꝏ̄wonk nunnuhkukkongquog.
55.5 Wabesuonk kah nukshaonk nunnuhkukkongquog, kah quoshque wabeseuonk nukkepuhkonuk.
55.6 Kah nussip, woi onunnuppohwhunonti wuskuhwhunonáut, onk woh nuttꝏ̄wem, onk woh nutanwohsin.
55.7 Kusseh, onk woh nôadtit nuppomuhsham, woh nutap touohkomuk. Selah.
55.8 Woh nukkenuppisham wutch nuppohquohhamunat wutch mehshétash, kah nashqut.
55.9 Paguóhteash, woi God, chachabuwómꝏ̄utch weenannúwóash, newutche nunnaum mishe musquanetúonk kah penuánittuonk ut otanat.
55.10 Asekesukokish, kah nukonáeu papomshaog qussikquanun[n]eutunkanit; woskehuwaonk wonk, kah uhquanumꝏ̄onk noeu.
55.11 Matcheetowonk nôeu ohtau, asꝏ̄kekodteamꝏ̄onk kah puhchuteaonk matta ámaémunꝏ̄ wutch wuttaumaukqut.
55.12 Newutche matta matwau nukkekómukꝏ̄h, neit woh numm[ã]nunnes: asa matta nnoh sekeneaiop mishshéheop wuhhogkuh áyeuuhkonittue neen, neit woh nutattashômp nuhhog.
55.13 Qut ken wosketomp kuttatuppeyeuꝏ̄mun, ken sampwoshássean, kah neetomp.
55.14 Nꝏ̄ne weetuódtimun, moeu nuppompomushaumun weekit God.
55.15 Nuppꝏ̄onk tohqunonch nahog: kah keteáeu áhettich chepiohkomukqut: newutche matcheseonk ne wodohkéhettit, kah kenugku nagkoh.
55.16 Qut nen nꝏ̄weehquetumau God: kah Jehovah pish nꝏ̄wadchánuk.
55.17 Wanúnkꝏ̄ukish: kah mohtompogkish kah puhshaquadcheh nuppeantam, kah nummishantowae mau: onk pish nꝏ̄tam nꝏ̄wadtauatonkqussuonk.
55.18 Wunohteae pohquohwhunau nukketeahogkounoh wutch ayeuwuttinneat ayeuqueúhpanneg: newutche monaog nꝏ̄weechuhumukup.
55.19 God pish nꝏ̄tam kah pish wutônkapinnanoh: nagum macheemapit, Selah: newutche wanne aûseweog newajeh matta qusháhetteg Goduh.
55.20 Quohshunnummaau wunnutcheash neh wânuhkônukqutche: pohqunum ꝏ̄nꝏ̄waonk.
55.21 Ukkuttꝏ̄wongash wuttꝏ̄nut mꝏ̄siyeuash mꝏ̄cheke onk ne butter; qut ayeuteaonk wuttahhꝏ̄wout: ukkuttꝏ̄ongash anue nꝏ̄hkiyeuash onk ne pummee; qut nish kodtunnumwe togkodtegash.
55.22 Unnuhkou kꝏ̄weanun Jehovah, kah pish kukkogkónuk: matta pish unnanumauꝏ̄ wunnomwaenu ontsapsh.
55.23 Qut ken woi Jehovah pish kuttinohkonog onkapunnae psahtheganit: sheteaenuog kah asꝏ̄kekodteamoenuog matta pish pomantamoog pohshe ne woh sohtepomantamwehhetteup: qut neen kuppabahtanumush.
56.0 {Nohtompuhpequadt ut Jonath-Elim-Rechokem, Michtam} David, {Philistiansog tohqunahettit ut Gath}
56.1 Monanumeh woi God, newutche wosketomp nukkod-misheashquónuk: ayeuwéhteadt nishnoh kesukod, nꝏ̄woskhik.
56.2 Nummatwômog nukkod-missashquónukquog asekesukokish, newutche nag monaog ayeuhkôsutcheg, woi ken nô appéan.
56.3 Wabeseon kuppabahtanumush.
56.4 Ut Godut nꝏ̄woweenodtumau wuttinnꝏ̄waonk: nuppabatanum God, matta nꝏ̄wabissuónoh weyaus toh kodnéhit.
56.5 Asekesukokish wôónkitteauꝏ̄og nuttinnꝏ̄waongash: wame wuttinanatamꝏ̄onganꝏ̄ꝏ̄ash nutayeuuhkonukqunassh wutche machuk.
56.6 Moeog, puttogwhâog w[u]hhogkâug, askuhhumwog nuttontannehtuongash, askwehettit wutch nukketeahogkou.
56.7 Sun woh pohquohhumwog nashpu ummatcheseonganꝏ̄ꝏ̄ash? kummusquantamunat penuhteash missinninnuog woi God.
56.8 Kutogkeetam nꝏ̄wauwónuongash, ponsh nussuppéguenash kꝏ̄wishquadt: sun matta ohtanoash kꝏ̄sukkuhwhonganit?
56.9 Maunnitteaunnon, neit nummatwomog qushkeog: yeu nꝏ̄wahteou[n], newutche God nꝏ̄weechꝏ̄humuk.
56.10 Godut nꝏ̄woweenodtu[m] wuttinnꝏ̄waonk: ut Jehovah nꝏ̄wowussittum wuttinnꝏ̄waonk.
56.11 God nuppabahtanum matta nꝏ̄wabesu wosketomp toh woh ânhukqueh.
56.12 Kukquoshámuaongash nutapehtunkqunash woi God, kꝏ̄woweenomsh.
56.13 Newutche kuppohquohwhun nukketeahogkou, wutch nuppunat: sun matta kuppohquohwhuttau nusseetash wutch penushó[n]at? woh nuppompomusham anaquabit God ꝏ̄wequaiyeumꝏ̄out pomantogig.
57.0 {Nohtompuhpequodt Al tasehith michtan} David, {waseem[o]teaont} Sauloh {ut hassunnegkut}
57.1 Monanumeh woi God, monanumeh, newutche nukketeahogkou kuppabahtanumuk: nux wutonkaohtomut kenuppahwhunnog nꝏ̄tspuhhꝏ̄aonganinneunk; onk neit yeush onkapunnaongash pamwushaumꝏ̄uk.
57.2 Nummauunnitteau God nôhappit: Godut noh aseau[u]shhikque wame teanteaquassinish.
57.3 Pish anꝏ̄teamꝏ̄ wutch kesukqut, kah nꝏ̄wadchanuk wutch ukkekómuwaonk, noh kodmusseasquonukqueh. Selah. God pish anꝏ̄nau um̃onaneteaonk kah ꝏ̄nomwáonk.
57.4 Nukketeahogkou weetomau qunnónꝏ̄oh, kah nꝏ̄weetappemoog chogaswutcheg: wosketompaog wunnaumonaoh, weputtúꝏ̄ah k[ô]unkquodtúꝏ̄ash, kah qunnuhtugkꝏ̄ꝏ̄ash, kah weenannuꝏ̄ keni[]togkodteg.
57.5 Mishshehununaj woi God ut ongkoue kesukquehtu: kussohsumoonk ongkoue ohtaj wame ohkit.
57.6 Quoshwunnáog wutashhabpꝏ̄uh, wutch nutôntanehtuongash, nukketeahogkou nauwáeu: wônteaop ut ne áyoi, uppetshóneau nagumau ut nôeu. Selah.
57.7 Nuttah menuhkohteau woi God, nuttah menuhkohteau, nukketꝏ̄homom kah nuttabuttantum.
57.8 Tꝏ̄kish nussohsumꝏ̄onk tꝏ̄hkeg psaltery kah harp: nen nompoéeu nuttꝏ̄hkem
57.9 Kuttabuttantamoush woi God, ut kenugke missinninnuut: kukketꝏ̄homoush ut kenugke wutohtimmóneat.
57.10 Newutche kummonaneteaonk missi, ut kesukqut, kah kꝏ̄nomwáonk ut matokqsit.
57.11 Ken misháhenunaj ut ongkoue kesukqut woi God, kussohsumoonk ongkoue ohtaj wame ohkit.
58.0 {Nohtumpuhpequodt Altaschith michtam} David.
58.1 SUN wunnamukut kussimwꝏ̄ wuñomwayeuonk woi mukkinnéonk? sun kꝏ̄newussittumumwꝏ̄, kenaau wosketompaog wunnaumonaoh?
58.2 Nux, kuttahhouóut kututussemwꝏ̄ matcheseonk: kukquokquadhûmumwꝏ̄, kenutcheganu ꝏ̄wo[skh]uaonganꝏ̄ꝏ̄ash ut ohkeit.
58.3 Matchetówog penuwohteoóog wutch wompequainneat, wô[o]nuog quenanneekhettit, pannꝏ̄wayeuog.
58.4 Wutonkquosketúeuonk[X] ogqueneungquodt wutonkquosketúeuonk askꝏ̄k: ogqunneunkqussuog mo nanꝏ̄tamꝏ̄k Addar, kobhog wehtáuog.
58.5 Nnoh matta nꝏ̄tauonk wuttaúatongquss[ú]oh padchummúau, tohkonogque waantamwu padchummúadt.
58.6 Pohquetáhash weepittúash woi God, wuttꝏ̄nꝏ̄wóut pohquetahash ukkehtomputteau wskoshshumwe qunn[ó]nꝏ̄og woi Jehovah.
58.7 Sobpáshettich onatuh nuppe pamutchúwog nagwutteaeu: sonteq[h]ohhꝏ̄adt ukkôunkquodt, ogqunneunkquodtich tohmetohho[ó]mꝏ̄ug.
58.8 Onatuh askéquttum mahtupáit: onatuh poékheunt mittumwossis, woh mo nauôꝏ̄og nepauzoh.
58.9 Ohkꝏ̄k asq aumattamꝏ̄kup nꝏ̄sippasqunaonk, pish wunneemunuh nahog onatuh pémsquoh, aspomantamwéhhettit, káh musquantog.
58.10 Sampweusseaen pish weekontam nag annꝏ̄taonk: pish kutchishitteau wussetash ꝏ̄squehheonganꝏ̄ matcheetowog.
58.11 Nemehkuh pish wosketomp nꝏ̄wau, wunnamuhkut na wutonkquatunk wunnomwausseaen: wunnamuhkt nnoh God wussittuk ut ohkeit.
59.0 {Nohtompuhpequodt Altaschith Michtam} David, {Saul anooteamwut, kah wutaskuhwouh, ut weetuomut wunushonaont.}
59.1 Pohquohwusseh wutch nummatwomut, woi num-Manittꝏ̄m, wadchaneh nag wutch waabehtunkquéaneg.
59.2 Pohquawusseh wutch ánakausitcheg matcheseonk, kah wadchaneh wutch nushehteaenuog
59.3 Newutche kusseh, nag askuhw[a]og nukketeahogkôunoh, mas[u]gkénugig wuttôéog nuhhog, mátta wutch nuppanneseonk asa nummatcheseonk woi Jehovah.
59.4 Nag quogquéoge nanashwehtamwog, wanne wutch nummatcheseonk: tꝏ̄kish aninnumah, kah naish.
59.5 Newutche, woi Jehovah, ummanittꝏ̄mꝏ̄wóh ayeuhteáog um-Manittꝏ̄mwoh Israel, tꝏ̄kish natauwaheoneat wame penuohteaog: ahque monanum matchetowog matcheseaenúog. Selah.
59.6 Nag qushkeog wunnonkꝏ̄áe, nisketonkqussuog onatuh anum, kah quñupshaog otan.
59.7 Kusseh, kóhkonneauwáog ut wuttꝏ̄nꝏ̄wout, togkodteganash wussissetꝏ̄nꝏ̄wout: newutche (nꝏ̄waog) howan nꝏ̄tunk?
59.8 Qut ken woi Jehovah, kutahanehtauôog nnag: wame penuwohteaog kuttôontuhkonôog.
59.9 Newutche ummenuhkesuonk, kuttannôonsh, newutche God nuttusphꝏ̄waonk[.]
59.10 Nummonaneteae Manittꝏ̄m nukqushoi monánumuk: God pish nunnohtinuk nukkodtantamoonk en nummatwomut.
59.11 Ahque paguas nagok, ishkont nummissinninnumog wunántamwog, kummenuhkesuonk suswohwonch nahog, nꝏ̄kôhteash naghok, woi Jehovah nutogqunnéganun.
59.12 Newutche ummatcheseonganꝏ̄ ut wuttꝏ̄nꝏ̄wóut, kah ukkuttꝏ̄wongash ut wussissetꝏ̄nꝏ̄wout, tohqunach ut pittuánumꝏ̄onganit, kah newutche matchenaneteáonk kah pannꝏ̄waonk ne anꝏ̄wahettit.
59.13 Machukis naghok kummusquantamunat, machukis, matta woh wuttinniéneau: kah wahteauhettich God nánaunnau Jakoboh, en aongkouohkomuk. Selah.
59.14 Kah wunnonkꝏ̄ꝏ̄k qushkehettich, kah nehnehteáhettich onatuh anumwut, & qunnupwsháhettich otan.
59.15 Nanwódtinneahhamwohettich meetsuonk, kah mꝏ̄hmꝏ̄skouáhettich asquam wamepꝏ̄hetteg.
59.16 Qut nuttinnꝏ̄homom kummenuhkesuonk, nux nummishontꝏ̄waꝏ̄homom kummonaneteaonk nompoáeu: newutche ken nutusphouaonk, kah nꝏ̄wonkônous wuttammepunnáon.
59.17 Kukketꝏ̄homoush woi nummenuhkesuonk, newutche God nutusphowaonk, nummonaneteae Manittꝏ̄m.
60.0 {Nohtompuhpequodt ut Shushan Eduth michtam} David, {kuhkootommuhkou ayeukonont Aram Naharaim kah Aram Zobab: Joab quashket, paguanau Edomitsoh oonaohteaouut salt, nabo neesit muttannonganogkussuoh.}
60.1 Woi God kuppogkesumun kussisw[à]uhkôsumun: kummusquanumimunnonup, woi qushkish wonk en nuhhogkanonut.
60.2 Kukquéquanehteam ohke, kussokshadtaun: neetskehtaash nishnoh ut pohqui, newutche nunnukshau.
60.3 Kenohtin kummissinninnumog siôgokish: kꝏ̄tattamhimun quoshkussippâmꝏ̄we wine.
60.4 Kuttinnumauoog nag quashhukqueaneg muttâag: onk woh pôpômush[á]numun newutche wunnomwaonk. Selah.
60.5 Noh wômônat woh pohquohwhunau: kuttinnôhkou pohquohwussitch, kah nꝏ̄tah.
60.6 God unnꝏ̄wop ut ꝏ̄neetupanatamꝏ̄onganit, nꝏ̄wekontam: nuppaushinnuꝏ̄ Sechem, nukquohquodhumun ꝏ̄nꝏ̄wohkói Succoth.
60.7 Gillead nuttaihe, kah Manasse nuttaihe, onk Ephraim ummenuhkesuonk nuppuhkuk: Judah ayeuont naumatuongoh.
60.8 Moab nukkutshitunk ohkuhquoh: nuttánuwohkou nummohkis ut Edom: Philistia weekontash ken newutche neen.
60.9 Howan woh pasꝏ̄wit menuhki ꝏ̄tanit? howan ásꝏ̄wussit Edom?
60.10 Sunnummatta ken woi God, sohwhôkôseógkup? kah ken woi God, matta kꝏ̄chaiyeúmunnónup ut nutayeuwohkonnanoweenut.
60.11 Aninnumaiinnean wutch wuttammepunnaonganit: newutche wutannoôsuonk wosketomp tohnꝏ̄cheyeuꝏ̄.
60.12 God aninnumungqueog pish nukquehtâèmun: newutche nnoh pish tashkuhkonau nummatwomunônoh.
61.0 {Nohtompuhpequodt ut Neginoth ukketoohhomaonk} David.
61.1 NOOtah nummauonk woi God: kukkeihtash nuppeantamowonk.
61.2 Wutche aongkouohkomuk kummauunnitteoush, nuttah kꝏ̄shkoshunk: ussꝏ̄wusseh qussukquanit, ne anuwohqussꝏ̄mukqueh.
61.3 Newutche ken nutonkꝏ̄wohquassꝏ̄, kah menuhki wonkonous wutche matwâut.
61.4 Pish nuttay keekit micheme: nuppabahtanum wutonkaúhtomuh kenuppawhunnog. Selah.
61.5 Newutche ken God kenꝏ̄tam nukquoshômuaongash: kuttinninnumah wutahtaonganꝏ̄ neg quóhtukeg kꝏ̄wesuonk.
61.6 Ken kusepepomantamwah ketassꝏ̄t: kah ukkodtummꝏ̄mash neane monatash pometeongash.
61.7 Pish appu anaquabit God micheme: woi nanashwunush monaneteaonk kah wunnomwaonk ne woh wodchanukquit.
61.8 Nemehkuh nuttinnꝏ̄homom kꝏ̄weesuonk micheme: onk woh asekesukokish nutussen nukquoshómuaongash.
62.0 {Nohtompuhpequodt ut Jeduthun ukketoohhomaonk} David.
62.1 Webe nukketeahogkou annoôneau Goduh: noh wutch nꝏ̄wadchanitteaonk.
62.2 Noh webe nukqussukquanum, kah nꝏ̄wadchanitteaonk: noh nutusphouaonk, matta pish nummꝏ̄cheke ontsappu.
62.3 Toh uttꝏ̄che kenatwontamwꝏ̄ woskehuwaonk wutch wosketomp? pish wame kenushitteamwꝏ̄: onatuh qussukquaneneutunk kodnꝏ̄kompskemꝏ̄uk: kah onatuh kuhqushqueneutunk.
62.4 Webe weétuotuog penuhkonat wutche quttiánumaonganit, tapeneaumwog pannꝏ̄wayeuongash: wunnaneteamꝏ̄ wuttꝏ̄nꝏ̄: qut anomut matchenaneteaog.
62.5 Nukketeahogkou webe anôous God, newutche nutannoôsuonk wutchayeumó wuhhogkat.
62.6 Nagum webe nukqussukquanum, kah nꝏ̄wadchanitteaonk, nagum nutusphꝏ̄waonk, matta pish nutontsappu.
62.7 Ut Godut nꝏ̄wadchanitteaonk kah nussohsumꝏ̄wonk, ukqussukquanum nummenuhkeseuonk, nutusphuaónk ut Godut.
62.8 Pabahtanumꝏ̄k nagwutteaeu kenaau missi[n]ninnuog: sokanumꝏ̄k ketahhouwoash ut anaquabit, God kuttusphouaonganun. Selah.
62.9 Wu[ñ]amuhkut matche[k]eog tahnꝏ̄chéyeuog, kah wuttꝏ̄wosketompaog pannꝏ̄wayeuog: quogquodwhut naghok, wamu môeu, ánue nunkinwog onk ne tahnꝏ̄cheyeuꝏ̄uk.
62.10 Ahque pabahtantamꝏ̄k ut mukkꝏ̄kinnuaonganit, ahque tahnꝏ̄cheyeúꝏ̄k kummꝏ̄towonganit: monak weenai[é]etuonk, ahque kuttahhꝏ̄woog appehettich.
62.11 God wussinnu pasukqut, neesit nunnꝏ̄tamun yeu, menuhkesuonk wutchaiyeumꝏ̄ Godut.
62.12 Kah wonk ken Jehovah wutchayeumꝏ̄ monaneteaonk: newutche kuttinongquodtauon nishnoh wosketomp neane anakausit.
63.0 {Ukketoohomaonk} David {ait touohkomukqut Judah.}
63.1 WOi God ken num-Manittꝏ̄m, nompoaeu kenatinneawhush: nukketeahogkou kúhketꝏ̄n kuhhog, nꝏ̄weyaus kukkodtaânumuk, nunohtae kah kuhketꝏ̄nꝏ̄e ohke toh mo adt nuppênꝏ̄g.
63.2 Naumunat kummenuhkesuonk kah kussohsumóonk neane mahche nau[u]nop ut kekit.
63.3 Newutche kꝏ̄womoausuonk mꝏ̄cheke wunnegen onk ne pomantamoonk: nusissittꝏ̄nash pish kꝏ̄wâwu[ss]umuk.
63.4 Yeu kittinne waussumunun ash pomantam: nuttahshinum nunnutcheganash ut kꝏ̄wesuonganit.
63.5 Nukketeahogkou pish tâpepꝏ̄h onatuh nashpe wein kah weesuuk: kah nuttꝏ̄n pish kꝏ̄wâwussumuk nashpe weekontamwe nussissittꝏ̄nash.
63.6 Nehquanumunnon ut nutappinneat kah natwanumunnon nishnoh uttꝏ̄che nukonáeu.
63.7 Newutche ken kutáninnumaiip: newajeh kenuppawhunog wutonkaohtomꝏ̄ nꝏ̄wekontam.
63.8 Nukketeahogkou kummenuhkodti neóhhuk: kuttinnohkou nukkogkôónuk.
63.9 Qut yeug natinneawhoncheg nukketeahogkôunoh nahunnushônat, pish auog wutchómuhqut.
63.10 Pish nushôog nashpe togkodtega[n]it: pish ummôwhôoh wonkqussissog.
63.11 Qut ketassꝏ̄t pish wekontam ut Godut, pish wame waeénomaog chadchekeyeuánit nashpe wuhhogkuh, qut pannꝏ̄wahettit wuttꝏ̄nꝏ̄ash pish kuppohhôsuash.
64.0 {Nohtompuhpequodt ukketoohomaonk} David
64.1 NOOtash nꝏ̄wàdtauatonkqussúonk woi God, ut nuppeantamꝏ̄wonganit, wadcha[u]sh nukketeaonk wutch qushonat matwau.
64.2 Adtasheh wutch kéme ukkenꝏ̄nittuonganꝏ̄wout matcheetꝏ̄wog: nꝏ̄waabetunkqu[n]naóont anakausitcheg matcheseonk[.]
64.3 Nah kehtattóog weenannu onatuh togkodteg, pꝏ̄tonkunáog wutahtompeuh quosh[ô]hqunnumwog weesogkeyeuwongash.
64.4 Onk woh pumwáog kéme panuppu wunneetꝏ̄oh: teanuk uppumwóuh matta wabesuog.
64.5 Nag wuttꝏ̄máog wuhhogkauh wutche machik; kenꝏ̄netuog wutch wunashónat kému appehanog nꝏ̄waog, howan woh nógqueog?
64.6 Nag natinnehamwog matcheseongash usseog pannuppe natinneteaonk: nag wame né anomut ohtag, kah wuttahhou mꝏ̄nói.
64.7 Qut god pish uppumwoh kôuhquodt, teanuk pish wutchadchetahwoh.
64.8 Nemehkuh pish nehenwonche weenannu uppenushátauneau ut wuhhogkaout: neg wame nauoncheg pish wussemꝏ̄og.
64.9 Kah wame wosketompaog wabesuog, kah pish wahteauwahuwaog wutanakausuonk God: newutche pish waantamwe natwontamwog wutusseongash.
64.10 Sampweussecheg pish weekontamꝏ̄unaog Jehovahoh, kah pish uppabahtanumouh: kah wame s[á]mpwutteahoncheg pish waeenoáog.
65.0 {Nohtompuhpequodt: Ukketoohhomaonk} David.
65.1 Waeenomuwaonk kutannóonukqun woi God, ut Sion: kah quoshauaonk pish kittinhittean.
65.2 Woi ken nꝏ̄taman peantamoonk, wame weyaus pish kuppeyaónukqun.
65.3 Matcheseongash nutaumskunkqunash: qut nummatcheseonganash pish kutjiskhomunash.
65.4 Wunnanumau noh pepenauadt, kah noh pasꝏ̄adt, onk woh kꝏ̄weetomuk ut keekit: pish nꝏ̄wamepumun kꝏ̄neetuonk ut keekit kꝏ̄neetupanatamwe Temple.
65.5 Nashpe uhqunneunkquokish sampweusseonganit, kenampꝏ̄ho[m]aiimun, woi God nꝏ̄wadchanitteaonganun: uspuhhꝏ̄waonk pajeh wame aongkouohkomukquash: kah neg aitcheg nôadtit kehtahhanit.
65.6 Nahspe ummenuhkesuonk manuhkehteunk wadchuash, puttukquo[b]ussit menuhkesuonk.
65.7 Chequnehteau wadtauatunkqussuonk keitoh: ꝏ̄wadtauatonkqussuonganꝏ̄ tukkꝏ̄og, kah ꝏ̄wogkâeonganꝏ̄ missinninnuog.
65.8 Kah nag wadohkitcheg onkouohkomuk, wabesuontamwog kuhkinneasuongash: mohtompanaeu, sohhamunah, kah wunnonkwaeu kꝏ̄weekontamwahuwám.
65.9 Kenatauohtóh ohke, kah kutogquechittauun: kꝏ̄nogquehtaun nashpe wussepeum God ne numwohtau nippe: kukquoshaeihtau[ó/o]og weatchimiñeash, mahche yeuin quaquashweihtaman.
65.10 Mꝏ̄cheke kutogquechitoh wonitchuhhongash, kutasetahteanum ohke, kenꝏ̄keteauun nashpe sókanon, kꝏ̄nantamun ne noh adt sonkuk.
65.11 Kutchetuhquabenoh kodtummꝏ̄ nashpe kꝏ̄neetuonk, kummayut padtippashin wunnogkꝏ̄onk.
65.12 Padipashin maskehtuash ut touohkomuk: kah wadchuemesash weekontamꝏ̄mꝏ̄ash waéenu.
65.13 Wunnádtuppꝏ̄onganꝏ̄ꝏ̄ash wunohkukkomunnáoash monacheg floksog, kah ꝏ̄naohkôaouash pashanahteau weatchiminneash, mishe weekontamwog, kah ketꝏ̄hhomôog.
66.0 {Nohtompuhpequodt ketoohmaonk}
66.1 WEeketongqusseg ut Godut, wame muttaók.
66.2 Anꝏ̄hamunk quttianatamꝏ̄onk ꝏ̄wesuonk: sohsumwahtauꝏ̄k tabuttantamauaonk.
66.3 Unnꝏ̄k God, toh kittinne uhqueneunkqus ut kutánakausuonganit? newutche missi kummenuhkesuonk, kummatwomog woskeche kuttit kꝏ̄namptunkquog.
66.4 Wame muttaok pish kꝏ̄wowussumuk, kah pish kukketꝏ̄homungquog, pish unnꝏ̄homoog kꝏ̄wesuonganit. Selah.
66.5 Peyunk naumꝏ̄k wutanakausuongash God, noh ohqunneongquotash wuttinheaongásh wosketompaog wunnaumonaoh.
66.6 Kehtoh ayim nu[n]obohteai: pomushopanneg tomogkonit wusseetꝏ̄wout; na nuttit weekontamꝏ̄unnanónúp.
66.7 Noh nanawunnum nashpe ummenuhkesuonk micheme, wuskesukquash naumꝏ̄ꝏ̄ásh wutohtimoneash: ohquontogig nananuaonk ahque misheheahettich wuhhogkauh. Selah.
66.8 Woi wunnanumok num-Manittꝏ̄mun kenaau missinninnuog, ayimau wuttauatongqussue tabuttantamoonk nꝏ̄tamounnat.
66.9 N noh kókônunont nukketeahogkóunnunꝏ̄noh ut pomantamꝏ̄onganit: kah katta unnantamꝏ̄ ontohtaj nussetinonash.
66.10 Newutche ken woi God, kukqutchhimunnonup: kukqutchhimunnonup onatuh silver quajteomuk.
66.11 Kuppasꝏ̄umunnonup hashabput, kupponumaiimun nuppisquaninnonut ohquommomꝏ̄wonk.
66.12 Kutayeu wosketompaog wunnayeumukqunnaoont nuppuhkukqun, nuppannupwushaumun nꝏ̄htau, kah nuppanupwushaumun nuppekontu qut ken kuppasꝏ̄ꝏ̄mun weenaeetuohkomukqut.
66.13 Nuttom keekit weeche chikohtae magꝏ̄ongash kuttâadtuhkaush kukquoshaumunnꝏ̄wongash.
66.14 Nish nussissitꝏ̄nash anꝏ̄wohpash, kah nuttꝏ̄n anꝏ̄wohpash wadtamehpunaon.
66.15 Kittinninnumaush chikohsue magꝏ̄ongash wees, kah ramse weekemungquok: kittinnumaush oxinog kah goatsog. Selah.
66.16 Nonche nꝏ̄tamꝏ̄k wame kenaau quoshogish God, kah nussampꝏ̄am uttoh asehtauomp nukketeahogkounoh.
66.17 Nummauunnitteau nashpe nuttꝏ̄nut kah mishsheheop nashpe neenan.
66.18 Womontamon matcheseongash ut nuttahhut, matta God woh nunnꝏ̄tunkꝏ̄h.
66.19 Qut wunnamuhkut nunnꝏ̄tunk God: kuhkeihtam nꝏ̄wadtauatongqussue peantamꝏ̄onk.
66.20 OOnanumunach God: matta quashkenumaeg en nuppeantamꝏ̄onganit, asa ummonaneteaonk wutch nuhhogkat.
67.0 {Nohtumpuhpequodt ut Neginoth ukketoohomaonk.}
67.1 GOD monanuminnean, kah wunnanuminnean: wuskesuk wôsumungquttuh. Selah.
67.2 Onk woh wahteoun kummay ut muttaohkit, kah kꝏ̄wadchanumꝏ̄onk kenugku wame wutohtimóneash.
67.3 Missinninnuog waeenomugqush woi God, wame missinninnuog waeenomugqush.
67.4 Woi wutohtimoneunk weekontamohettich, weekontamꝏ̄homahettich, newutche pish kꝏ̄sum missinninnuog sampwe: kah pish kenanaa[n]num wutahtimoneash ut muttaohkit. Selah.
67.5 Missinninnuog waeenomugqush woi God: wame missinninnuog waeenomugqush.
67.6 Neit pish ohke mishummeechummu: kah God kum-Manittꝏ̄mun pish kꝏ̄nanumugqun.
67.7 God pish kꝏ̄nanumugqun, kah wame aongkouohkomuk pish ukqushóoh.
68.0 {Nohtumpuhpequodt ukketoohomaonk} David.
68.1 Neepauitch God, ummatwomoh seahwhonch: kah wonk neg sekeneaoncheg wussemohettich wutch anaquabit.
68.2 Onatuh pukit ptꝏ̄hog, neinne nenꝏ̄hkau naghog: onatuh wax mohtupohtag ut nꝏ̄taut, nein paguanehettich matcheetowog ut anaquabit God.
68.3 Qut wunnomwaenuog weekontamwehettich: weekontamohettich ut anaquabit God, nux, mꝏ̄cheke weekontamohettich.
68.4 Ketꝏ̄hamok God anꝏ̄hamunk waeenomꝏ̄ongash ut ꝏ̄wesuonganit: mishehheuk n noh naꝏ̄mukqut kesuk, nashpu ꝏ̄wesuonk JAH: kah weekontamꝏ̄k ut anaquabit.
68.5 Mowadtꝏ̄sheg na ꝏ̄shoh, sekousquaog ꝏ̄sumugkouoh, God ꝏ̄neetupanatamwu ayeuonganit.
68.6 God ponamauau nonsiyeuꝏ̄oh weechinnumonát sohhꝏ̄wunau wehweepapissumutcheh mꝏ̄wóhshogquohtogquosh, qut ohquoantogig nananuwaonk wutohtuog nunnobohtéaouut.
68.7 Woi God sohhꝏ̄wunnat negonohkouadt kummissinninnumog: panupwuhaan touohkom[u]k. Selah.
68.8 Ohke quequanup, kesukquash punnemoash ut anaquabit God, Sinai, ut anaquabit God um-Manittꝏ̄moh Israel.
68.9 Ken woi God kuttannꝏ̄n mishe sokanon, uttoh adt menehketeauop kutohke sauunumꝏ̄mꝏ̄ug.
68.10 Kummukineonk ꝏ̄tohkinneaop: ken woi God kukquoshaeihtau mátcheeku, wutche kꝏ̄neetuonganit.
68.11 Jehováh unnꝏ̄wau kuttꝏ̄wonk: monaog wunnꝏ̄tamwahuwoneau.
68.12 Kehtassꝏ̄tamwog wutayeuwehteomꝏ̄woh kenuppe wussemꝏ̄og: káh mittumwussis nꝏ̄titteadt, chadchapenum máchehteaumuk.
68.13 Mukkꝏ̄kône nꝏ̄wetsumꝏ̄moneau ahkukquog, qut pish kutogqunneunkqussimwꝏ̄ wunnuppawhunnit wskꝏ̄wanon aqut Silver, kah ummequnoh wesôag gold.
68.14 Wamemanuhkesu soswohwhont kehtassꝏ̄timwoh na ut wompiyeup onatuh kꝏ̄unit ut Salmon.
68.15 OOwadchum God, onatuh wadchu Bashan, kussohkoi wadchu onatuh wadchu Bashan.
68.16 Tohwutch quesháog kenaau kussohkoaeu wadchuog? yeu wadchu God kontantog ꝏ̄tohkinneat, nux Jehovah ummicheme wutohkin.
68.17 Wuttatuppequanumukquaash God neesneechagut muttannunganuꝏ̄ash,mꝏ̄cheke mattanunganogkussuoh Angelsog: God ꝏ̄weamukshanoh ut Sinai: wunneetupanatamwe weekit.
68.18 Kuttuspeup en ongkouwu, kummisinohteam missinnohkonunk, kutattumunumup ummagꝏ̄onganooash wosketompaog, nux, wutch ahquoanitogig nananuwaonk, onk woh Lord god weechayeumoh.
68.19 OOnanumunach God asekesukokish kꝏ̄nꝏ̄washhikqun, Manit nꝏ̄wadchanitteaonganun. Selah.
68.20 N noh wâmanittꝏ̄meog, n noh wadchanuwae Manit, kah God Manit wutchayeumꝏ̄ pohquohhamoongash wutche nuppowonganit.
68.21 Qut pish God chadchetahhom uppuhkukkꝏ̄ ummatwomoh: kah quánonuhquoánt n noh aiont ummatcheseonganit.
68.22 God nꝏ̄wau pish nukqushkeaheoog wutch Bashan, nuppasꝏ̄woog wutch monaiyeuut kehtahannit.
68.23 Kusseet woh mussishin ꝏ̄sheaonganꝏ̄out kumma[t]womog, kah wenannꝏ̄ kuttiog [nunan].
68.24 Naumwog kutauonganash, woi God, wutauonganash num-Manittꝏ̄m, nukketassꝏ̄timꝏ̄m ut wunneetupanatamwe weetuomut.
68.25 Ketꝏ̄homwaenuog negonshauog, puhpequaenuog wutasukauouh, kenugku nag penompaog puhpequahtog timbrelsash.
68.26 Wunnanumꝏ̄k God ut mukkinneaonganit, Manit wutch tohkekomuwu Israel.
68.27 Na wuttappen peississit Benjamin, weeche wunnananuaeneumꝏ̄uh, wussontimosumoh Judah, kah kônꝏ̄sꝏ̄acheg, wussontimomoh Zabulon, kah wussontimomoh Naphthali.
68.28 Kum-Manittꝏ̄m kenꝏ̄tamup kummenuhkesuonk: menuhketeaush, woi God[,] ne aséansheagup.
68.29 Newutche kuttempleum ut Jerusalem ketassꝏ̄timwog pish kuppaudtunkquog magꝏ̄ongash.
68.30 Auskom quáqunnontugqutcheg, monacheg bullsog, kah kalfse missinninnuog, nonchemaghettit silver: siswah missinninnuog, weekontogig mattompog.
68.31 Sontimoog wutch sohhomwog wutch Egypt, Ethiopia teanuk pish summagunnumwog wunnutcheganooash en Godut.
68.32 Ketꝏ̄homok God kenaau asꝏ̄tamꝏ̄ongash muttaohket, woi ketꝏ̄hamꝏ̄k waeenomꝏ̄ongash Jehovah. Selah.
68.33 Noh naꝏ̄mukqut ongkoue ohohtag kesuk, na negonneyeuꝏ̄gkup, kusseh mishontꝏ̄wau, kah ne mishe mishontꝏ̄waonk.
68.34 Sampꝏ̄ak ummenuhkesuonk God, ꝏ̄netuonk waabappehtauau Israel, kah ummenuhkesuonk matohkqsut.
68.35 Woi God, kutohqunneongqus wutch kꝏ̄netupanatamwe appuonganit; um-Manittꝏ̄moh Israel noh anumaont ummissiñinnumoh menuhkesuonk kah tapenumꝏ̄onk, wunnanumunach God.
69.0 {Notompuhpequodt ut Shoshannim ukketoohomaonk} David.
69.1 Wadchaneh, woi God: newutche nippeash petutteaumꝏ̄ash nukketeahogkounut.
69.2 Nupwohkehchꝏ̄am mónói pissohquanuhtu, matta woh neep[a]u[ôú]muk, nuppeam mꝏ̄nompagwut uttoh adt nukkokqsin.
69.3 Nusauanum wutch nummauonk, nukquttunk nunnohteau, nuskesukquash sauunumꝏ̄mꝏ̄ash, ánoónog num-Manittꝏ̄m.
69.4 Nag sekeneaitcheg tahnꝏ̄che, monaog onk ne nummeesuonk ahtahshik: nag kodnushikqueoneg, nummatwomog tahnꝏ̄che, menuhkesuog: neit nunnompinnumun wonk ne matta neemanummoup.
69.5 Woi God kꝏ̄wahteoh nummattammagweseonk; kah nummatcheseongash matta kutassompatammꝏ̄.
69.6 Nag anóonukquéaneg woi Lord Jehovah ayeutaunit, ahque akodchhettich newutche neen: nag natineóhukquéaneg ahque quequenaúanumwehettich newutche neen, woi um-Manittꝏ̄moh Israel.
69.7 Newaj, newutche ken, nukkekómukquog, akodchuonk puttaghum nuskesuk.
69.8 Nuppenowohteau ut neematut, kah nu[ppp]enowohteau ut nokas wunneechanit.
69.9 Newutche nuszelum ut keékit nummꝏ̄hhuk: kah ukkekomuwaonganꝏ̄ neg kekomukquéaneg nꝏ̄chepunaùmukqunnau.
69.10 Mauon, kah áhhohpadt nukketeahogkou nashpe mat meetseonk, ne nukkekomitteáonk.
69.11 Nummanꝏ̄tiónakin hogkꝏ̄unam hogkꝏ̄: kah nuttehinohkunukqunneau.
69.12 Nag apitcheg anómsquoant nummamatchenukquog: kah nashpꝏ̄humꝏ̄og nuhhog kogkeissippamwaenuog.
69.13 Qut neen kuppeantamoush woi Jehovah tapeneamanish: woi God ut monakish kummonaneteaongash nꝏ̄tah, ut wunnamuhkuteyeúe kꝏ̄wadchánuwáonk.
69.14 Pohquohwusseh wutch wunnumwiyeuut, kah ahque kuttauweti: pohquohwusseh wutch nag sekeneaitcheg, kah wutch nꝏ̄nompagwut.
69.15 Ahque anéuhkauitch tomogkon, kah ahque mꝏ̄nôi misseaashquoasit, kah páhsahtheg ahque kupwamwitch ut wuttꝏ̄nut.
69.16 Nꝏ̄tah woi God, newutche kꝏ̄womoausúonk wunnegen, qushkish en nuhhogkat neane monak kukkitteamonteaneteáeu monaneteaongash.
69.17 Kah ahque puttogwhush kuskesuk wutch kuttinninneumut, newutche nꝏ̄tamehpunam, teanuk nꝏ̄tah.
69.18 Pasosukau nukketeahogkou, kah pohquáwhus: pohquawusseh newutche nummatwomog.
69.19 Kꝏ̄wahteoun nukkekómitteaonk, kah nutakodchúonk kah nummishauanumitteaonk, wame nummatwomog anaquábean.
69.20 Kekómitteaonk wutch pokshau nuttah kah nuhhogkat numwohteau onkquanumꝏ̄onk: kah nutôanóus howan woh nahtunkinneiit, qut wanne howan, kah mánetimmew[á]cheg, qut wane howan namheuh.
69.21 Kah nutassamukquog weswe noh nittin meechinneat: kah kúhkuttꝏ̄non nꝏ̄tattamhukquog sée wine.
69.22 Wuttablumꝏ̄ ahpehhanneuꝏ̄utch anaquabhettit: kah n[e]woh wanégikup ahpehhanne[á]ꝏ̄uach.
69.23 Pogkénumwóhettich, ut wushkesukkouwout onk woh monaumóog: kah nagwutteaeu nunnuksho[n]sh wusségonnohtogkꝏ̄ꝏ̄ash.
69.24 Sókanuttau kutjishánumaonk, kummuttae musuantamoonk tohqunukquéhettich
69.25 Wutáyeuonganꝏ̄ wanne howaununꝏ̄utch: wanne howaununnꝏ̄utch wek.
69.26 Newutche sasamakoúhwadt, ꝏ̄waskheouh: kah weattimáhettit, ummꝏ̄skheouh neh chadchetahwodcheh.
69.27 Ponamau sasamakuhhuwáonk wutch ummatcheseonganꝏ̄: kah ahque petutteahettich kussampweseonganit.
69.28 Nag jishkuhwunach ꝏ̄sukkuhwhonganꝏ̄ pamântogig: kah ahque wetsukwhoshettich sampweusseaenuwud.
69.29 Qut nummatchek kah nunneuantam: kꝏ̄wadchanuwaonk, woi God, qunnunkquappehikquttei.
69.30 Kꝏ̄woweenodtum ꝏ̄weesuonk God ketꝏ̄homaonganit: kah nummishsheh nashpe waeenomaonk.
69.31 Kah yeu en wussikkutteahukqut Jehovah, onk noh ox asa bullok noh wadaskonit kah wôhkassit.
69.32 Manunnissuog yeu pish wunnaumunneau, kah pish weekontamwog kah pish kuttahhou pomantamomou kenaau natinneawhog God.
69.33 Newutche Jehovah nꝏ̄tauau matchekuoh, kah matta jishánumoou kobshagkinausinutcheh.
69.34 Kesuk kah ohke waussumahettich neh, keitoh kah nishnoh teag naut momonchemoug.
69.35 Newutche God pohquohwuttau Sion, kah pish ꝏ̄tanahteau ut Judah, onk nag woh ꝏ̄tohkinneau, kah woh wutahtaunau.
69.36 Kah wunneech[a]nꝏ̄oh wuttinnúmꝏ̄oh, pish wutohtaunneau nahohtôeu ꝏ̄shuoh: kah wamontogig ꝏ̄wesuonk na pish ꝏ̄tohkinneau.
70.0 {Nohtompuhpequodt, ukketoohhomaonk} David. {koowaantamwahukqunnan}.
70.1 Teanuk pohquohwusseh woi God, teanuk aninnumah woi Jehovah.
70.2 Nag akodjhettich, kah quequenauanumwéhettich natinneawhoncheg nukketeahogkóunoh: qushkehettich, kah akodjhettich neg kodwoskéhukqueaneg.
70.3 Nah qushkéhettich, ne wutonkqu[a]tunkanꝏ̄ wutakodchuonganꝏ̄ anꝏ̄wacheg, Ho, ho.
70.4 Yeug wame natinneóhukqueaneg nag weekontammꝏ̄ónukqush, kah muskouanatammꝏ̄onukqush: kah neg womontogig kꝏ̄wadchanuaonk nagwutteaeu nꝏ̄wahettich God mishshehhenach.
70.5 Qut neen nummatcheek kah nukquenáhuk, kenupshash en nuhhogkat woi God; ken nutannósuéneum, kah nuppohquohwussueneum, woi Jehovah ahque sepohteash.
71.1 Kuppabahtanumush woi Jehovah, ahque quequenauanumitti.
71.2 Pohquawusseh ut kꝏ̄nomwauseonganit, kah pohquohhumwáhe: kuhkeihtah kah wadchaneh.
71.3 Ken menuhkaj nutáyeuonk, uttoh woh adt nagwutteáe wuñaiyee: kutannꝏ̄teamup kꝏ̄wadchaneat; newutche ken nukqussukquanum kah nꝏ̄wonkónous.
71.4 Pohquawusseh woi num-Manittꝏ̄m wutch wunnutcheganout matcheetowog: wutch wunnutcheganout mat wunnomwausseaen, kah nushehteaen.
71.5 Newutche ken nutannoósuonk woi Lord God: ken kuppabahtanumush, wutch nꝏ̄skenúunneat.
71.6 Kutashineup wutch ôontomukqut, ken wasꝏ̄wéan nokas wunnogkussit, nagwutteaeu kꝏ̄waeenomush.
71.7 Neen onatuh monchanatamꝏ̄onk wutch mꝏ̄nacheg: qut ken menuhki nutusphouwaonk.
71.8 Nuttꝏ̄nuit numwohtaj kꝏ̄waweenomutteaonk, kah kukquehtianumitteaonk qunnikesuk.
71.9 Ahque pohkeseh ut nukkehchiyeuunneat, ahque ohquanumeh nummenuhkesuonk mahchemꝏ̄ꝏ̄uk.
71.10 Newutche nummatwomog num̃atchenukquog kah nag askwhononcheg nukketeahogkôunuh kenꝏ̄nittuog.
71.11 Nꝏ̄waog, God wutahquanumoh: wunómohtuhkau kah tohqun, newutche matta howan uppohquohwhunoh
71.12 Woi God ahque nôꝏ̄sukah, woi num-Manittꝏ̄m, teauk ani[u]numah.
71.13 Quequenauanumwehettich, kah mohtuppaehettich matwahettit wutch nukketeahogkôunoh: kekontuonk kah mishananittuonk hogquehettich, kah woskehetcheg.
71.14 Qut nagwutteaeu nuttannous, & wonk nano kꝏ̄woweenomsh yauyatche.
71.15 Nuttꝏ̄n pish natitteau kꝏ̄nomwausseonk, kah kꝏ̄wadchanuwaonk qunnikesuk, newutche matta nꝏ̄wahteauꝏ̄h toh adtahshik.
71.16 Nuttom ummenuhkesuonganit Manit Jehovah: nꝏ̄wahteauwahuam kꝏ̄nomwausseonk ken webe.
71.17 Woi God kukkuhkꝏ̄tomah wutch nꝏ̄skenuunneat: kah toh yeu pajeh nꝏ̄wahteauwáhuwam kummonchanatamwanakausuongas[k].
71.18 Kah yeuyeu kohchiyeueh kah wompoquoi, woi God, ahque ohquanumeh nô pajeh wahteauwahuwaon yeu ut pometuonganit kummenuhkesuonk, kah kuttapenumꝏ̄onk neg wame paoncheg.
71.19 Kah kꝏ̄nomwausseonk, woi God, qunnuhquohteau noh mashanakausit: woi God, howan anunkquean?
71.20 Ken nátissean mishsheu kah onkquommommu wuttanmepunaonk*, wonk pish kukketeaheh, kah pish wonk kukkódtinne wutch mꝏ̄n[a]iyeuut ohke.
71.21 Pish kummishteoh nummissugkenuonk, kah pish kꝏ̄weekontamwahhe wéenu.
71.22 Kah kꝏ̄woweenomsh nashpe psaltery, nꝏ̄waweenodtum kꝏ̄nomwaonk: woi num-Manittꝏ̄m, kukketꝏ̄homoush nashpe harp, woi ken wunneetupanatamwaen ut Israel.
71.23 Nussissetꝏ̄nash pish mishe weekontamꝏ̄mꝏ̄ash, ketꝏ̄homaunon, kah nukketeahogkou pohquohwhunop.
71.24 Kah neenan pish keketꝏ̄kau kꝏ̄nomwausseonk qunikesuk: newutche nag quequenauánumôog, nag akodchuag kodwoskehetcheg.
72.0 {Ketoohomaonk wutche} Solomon.
72.1 Aninnumau ketassꝏ̄t kꝏ̄sittumꝏ̄ongash, woi God, kah kꝏ̄nomwausseonk ketassꝏ̄t wunnaumonuh.
72.2 Noh pish wussumau kummissinninnumoh en wunnomwausseonganit, kah kummatchekumog, wussittumꝏ̄onganit.
72.3 Wadchuash pish paudtoog wunnohteaonk en missinninnutu, kah wadchuwemesash nashpe wunnomwausseonk.
72.4 Pish wussumau matchekuoh ut missinninnutu, pish wadchanau wunnechanꝏ̄oh quenahukqutcheg, kah pish sokqshanau woskehuwaenuh.
72.5 Nag pish kukqushhukquog nishokke nuppauzsauk kah nanepaushadtoꝏ̄k, pannuppu wame pometuonganit.
72.6 Pish enunnꝏ̄keu onatuh sokanunk ut sashquonkanit: onatuh sokanon agwachippadtunk ohke.
72.7 Aspomantog wunomwausseog pish wunayeuogig; kah monat wunnogteaonk neanuhque nepauzsauk.
72.8 Kah pish nanauúnnum yeadt ketahhanuuk: kah yeawutch sepuut onk yeáen aongkouohkomuk.
72.9 Neg wadohkitcheg tóuohkomuk, pish nauaeog ut anaquabit: kah ummatwomoh nꝏ̄nꝏ̄squodtamog puppissai.
72.10 Tassꝏ̄tamwog wutch Tarshish kah munnohhannehtu, nag pish padtauog magꝏ̄ongash: tassꝏ̄tamwog wutch Sheba kah Seba pish magꝏ̄og magꝏ̄ongash
72.11 Nux wame ketassꝏ̄tamwog pish naaieog ut anaquabit: wame wutahtimoneunk pish ꝏ̄wowussumouh.
72.12 Newutche pish pohquohwunau quenahukqunutcheh maunitteungqut: kah wonk matcheku, kah noh matta wodtannunneumwonkaneg.
72.13 Noh pish wohqônumau matchekuoh kah quenahukqunutcheh: kah pish wadchanau ukketeahogkonꝏ̄oh quenahukqutcheg.
72.14 Pish pohquohwunau ukketeahogkounꝏ̄oh wutch asꝏ̄k[e]kodteamowonganit, & woskehuwaonganit: kah ꝏ̄squeheonganꝏ̄ mishoadtu ut anaquabit.
72.15 Kah pish pomantam, kah gold wutch Sheba pish aninnumauun: kah nag pish úppeantamwonshauh nagwutteaeu, kah asekesukokish waeenomau.
72.16 Na pish yeonitchamunyeuꝏ̄ ohkeit ut woskeche wadchuohkontu, ummeechummuꝏ̄onk pish nunnukshau onatuh Lebanon: kah neg otanit pish wushketuog onatuh ashkoshqut, ut ohkekontu.
72.17 OOwesuonk michémoheau: ꝏ̄wesuonk nagwutteohteau neane nepauzsauk: kah wosketompaog ꝏ̄nanumóog ut wuhhogkat, kah wame wutohtimoneash pish wuttussowenouh ꝏ̄nanumau.
72.18 OOnanumau Lord God, um-Manittꝏ̄ noh Israel, noh webe asit monchanatamꝏ̄ongash.
72.19 Kah ꝏ̄nanittamunach wussohsummꝏ̄angane ꝏ̄wesuonk micheme; kah muttaohket numwohtaj wussohsumóonk. Amen kah Amen.
72.20 Uppeantamꝏ̄ongash David wunnaumonuh Jesse, neit wohkukquohshin.
73.0 {Ukketoohomaonk} Asaph.
73.1 WUnnamuhkut God wunneneheau Israel, neg pahketeahoncheg.
73.2 Qut neen, nusseetash ômog tꝏ̄nequshinneash: nutontannehtuongash omog tꝏ̄nequshaash.
73.3 Newutch nutishkôônomp asꝏ̄tuog, naumon ꝏ̄naiyeuonk matchetowog.
73.4 Newutche wanne wehwhepappisseog ut wunnuppꝏ̄onganꝏ̄out: qut ummenuhkesuonganꝏ̄ menuhki.
73.5 Matta nag wuttammepunoog onatuh onkatogane: asuh matta wesauashauoog neane onkatogane.
73.6 Newutche pittuanumoonk ꝏ̄wéenuhkouh onatuh móoshagquohtogqut: ꝏ̄woskhuaonganꝏ̄ hogkꝏ̄og onatuh hogkꝏ̄onganit.
73.7 Mogquskesukquaog wutche wunnogkꝏ̄onk anuweetuog onk woh ne kodtantog metah.
73.8 Nag aninwog, kah matcheyéuog papaume woskehuwaonk, pittuwaog.
73.9 Wuttꝏ̄nꝏ̄ ayeuuhkônittue ponauwog kesukquéhtu, & wenañu pannupshaumꝏ̄ ohkit.
73.10 Newajeh ummissinninnumoh yeu en qushkenit: kah nippe numwohteau sénumauoneau naghok.
73.11 Onk nag nꝏ̄wàog, uttoh God wuttinwahteaun? kah wahteauonk sun wuhhogkat ohteau quanonkqappit?
73.12 Kusseh yeug matta anauongig Godoh, nag wunnaiyeuog ut muttaohkit, nag onchenaietuog.
73.13 Wunnamuhkut nuppaketeoh nuttah tahnꝏ̄che, kah nukkussenitcham matwoskhu[a]onganinnꝏ̄g.
73.14 Newutche nꝏ̄wesauwusham qunnikesuk, kah nussasamakouwhit as[m]ohtompogish.
73.15 Nꝏ̄waon, yeu woh nussin, kusseh woh nummatchenehteoh uppométuonganꝏ̄ keneechanog.
73.16 Yeu kodwahteauon, yeu siogkanakausuonk ut nuskesukqut,
73.17 Onk nô pajeh aoon ꝏ̄neetupanatamwe weekit God, nenutit wohtamunat ꝏ̄wohkukquoshinnꝏ̄onganꝏ̄,
73.18 Wunnamuhkut nag kupponóog tꝏ̄nequohteaouut: nag kuppinuhko[n]unk en paguaninneat.
73.19 Uttoh wuttin teanuk paguaninneau? pannuppu mohtuppaeog nashpe quequenauanumꝏ̄ongash.
73.20 Onatuh anukquonk tꝏ̄hkeit: woi Manit, tꝏ̄hkean pish kutohquanittam wuttinnussuonganꝏ̄.
73.21 Yeu nuttah wuttinneuánatamun; kah nukanukehteáwhutteap ut nuttꝏ̄unussit.
73.22 Yeu nuttin asꝏ̄kinneáh, kah mat nꝏ̄wahteauꝏ̄unáh: nutogquinneunkqussip puppinashimwut, ut anaquabean.
73.23 Qut nagwutteaeu kꝏ̄weetomsh: kenutcheg nuttannuk nuttinohkôunit.
73.24 Kussomsháseh nashpe kuhkinnꝏ̄suwonk: onk pish ompetagk kutattamunneh en kussohsumꝏ̄onganit.
73.25 Howan wadtihee ut kesukqut webe ken? kah matta howan nutahchewonamoh yeu ut muttaohket webe ken.
73.26 Nꝏ̄weyaus, kah nuttah s[a]unumwog: qut God ukqussukquánumoh nuttah, kah nutchippiyeum micheme.
73.27 Newutche kusseh, nag n[o]ꝏ̄sukkongquéaneg, pish paguanúog: nag kuppaguanopanneg mamussitcheg wutch kuhhogkat.
73.28 Qut nen, wunnegen nuppasꝏ̄sukauónat God: nuppabahtanum Manit Jehovah, onk woh nꝏ̄tamwáhuwam wame kutanakausuongash.
74.0 {Maschil ut} Asaph.
74.1 WOi God tohwuch sohwóhkôseog micheme? tohwutch kummusquanittamꝏ̄onk ayeuhkonáe pukittauúok ut sheepsut kenadtuppꝏ̄wonganit?
74.2 Mehquontash kummikkinneonk, nôadt tabhumóp: souobpunk ne kutahtóonk ne manꝏ̄hhomóp, yeu wadchúwe Sion ne wodohkéop.
74.3 Tahshinish kusseetash en nagwutteáeu paguanuongash: wame ne matchese asit matwau ut kꝏ̄neetupanatamwu keekit.
74.4 Kummatwômog nishketunkqussúog ut nôeu kummukkinneonganehtu: tahshinnumwog ummittaákinnꝏ̄ꝏ̄sh wutch kuhkinneasuongash.
74.5 Wosketomp wáeenomp neane wuttogkunk tahshinuk ut metugkꝏ̄kontu.
74.6 Qut yeuyeu tummethamwog mamansukwhongane anakausuongash moáeu, nashpe togkungash kah hammersash.
74.7 Unnuhteáog nꝏ̄tau kꝏ̄neetupanatamwe kekit, wunnisketeaúunnéau wutahtuonk kꝏ̄wesuonganit, uppenuhkoneau en ohkekontu.
74.8 Nꝏ̄waog ut wuttahhꝏ̄wóut, nag paguanontuh moáeu: nag wame chikohsumwog uppeantamwakomukquash God ut ohkeit.
74.9 Matta naumꝏ̄mun nukkehkinneasuonganunnonash, wanne wonk manittowomp[a]no, asa matta howan kenugke nenawun, ꝏ̄wahteaouun uttoh uttꝏ̄che?
74.10 Woi God tohuttꝏ̄che pish matwau kekómꝏ̄wau? sun pish matwau blasphemau kꝏ̄wesuonk micheme?
74.11 Tohwutch wutóntinnumun kenutcheg, kuttinnohkou? wutontinush wutch kuppꝏ̄chenauóunut.
74.12 Newutche God nukketassꝏ̄timom nukkonneayeúꝏ̄, ayik wadchánuwaonk ut nóeu ohkeit.
74.13 Kutchachaubenamup keihtoh nashpe kummenuhkêsuonk: kuppohquetahham uppuhkukꝏ̄ꝏ̄ash pꝏ̄tahpaog ut nippekontu.
74.14 Kussukquohtahhom uppuhkuk Leviathan: kah kuttinnumau ummeetsuonganꝏ̄ missinninnúog wodohkutcheg touohkomuk.
74.15 Kuppohshittahham tohkékomuash kah tomogkon: kenunappéhteóh moge sepuash.
74.16 Kesukod kuttaihe, kah nukon wonk kuttaihe, kukquoshaeihtau wequai, kah nepauz.
74.17 Wame kupponum wunnashinniinnash ohke: kuttaiyim sequan kah popón.
74.18 Yeu mehquoantash, matwau kehkontuk, woi Jehovah; kah asꝏ̄tuog missinninnáog blasphemaog kꝏ̄wesuonk.
74.19 Woi ahque magish ukketeahogkôunoh turtle kꝏ̄skuhwhanannom en monácheg: ahque wanánum ummukkinnéonk kummatchekeum micheme.
74.20 Mehquantash kꝏ̄nꝏ̄wáonk, newutche pohkenáoash ut ohkeit, wunnumwohteau wutohtuꝏ̄ash mukkꝏ̄kinneaenuog.
74.21 Noh waskhit, woi ahque qushkeitch akodchinát: matchekuog, kah quenaihukqutcheg waeenodtummohettich kꝏ̄wesuonk.
74.22 Omkish, woi God, kenꝏ̄tamwóntash kuttinnaiyeúonk: mehquontash asꝏ̄tu kukkekomuk asekesukokish.
74.23 Ahque wanantash ꝏ̄wadtauatongqussuonganꝏ̄ kummatwomog: ꝏ̄wogkoueonganꝏ̄ nag ayeuuhkonittue waábetunkquéaneg náno missi nagwutteáeu.
75.0 {Nohtompuhpequodt ut Altaschith: Ukketoohhomaonk} Asaph.
75.1 Kuttabuttantamaúunumun, woi God, kuttabuttantamaúunumun, newutche kꝏ̄wesuonk paswôhteau, kummonch[á]natame anakausuonganash ne nahtitteaúmꝏ̄.
75.2 Attumunnumon mukkinnéonk, pish nussampwe wussitum.
75.3 Ohke, kah wame neg noh wodohkutcheg saupásꝏ̄og: nukkogk[ô]nnum ohkekonnumuk.
75.4 Nuttin asꝏ̄tuog, ahque asꝏ̄ke ussek, kah matcheetowog, ahque tohshinꝏ̄k askon.
75.5 Ahque qunnunkqueu tahshinꝏ̄k kutaskonnꝏ̄wóog: ahque ketꝏ̄hkunk nashpe chétaeu missittupuk.
75.6 Newutche wuttꝏ̄anatuonk matta wutch wutchepwâóu, asa mat wutchéksuau, asa mat wutch sôúnnâeu.
75.7 Qut God wussittumwáen, pasukꝏ̄h kepúhteau, onkatogu omohkinaau.
75.8 Newutche wunnetcheganit Jehovah, noh wuttattamwáitchúꝏ̄, kah wine musqui: numwaeu kenittepâunausu, onk ne wussékenumun: qut niskeneunkquok ohteau appésinit, wame matcheetowog ut muttaohket pish senuppânumauoneau, onk pish ꝏ̄tattamunneau.
75.9 Qut nen nunnaihtitteam micheme: nuttinnꝏ̄hhomon tabuttantamꝏ̄onk ut um-Manittꝏ̄mut Jakob.
75.10 Onk wame wutáskonꝏ̄oh matcheetowog nuttummetahwôog: qut wutaskonóuh s[a]mpweusséaenuog pish tohshinôog.
76.0 {Nohtompuhpequodt ut Neginoth: Ukketoohomaonk} Asaph.
76.1 GOD waheau Jodah: ꝏ̄wesuonk missi ut Israel.
76.2 Onk week ohtau Salem, kah wutohtu Sion.
76.3 Nawuttit póhquenumun kôûhquodtash kah ahtompeh, ogqunneg kah togkodteg, kah ayeuwuttuonk. Selah.
76.4 Ken kummꝏ̄cheke sóhsum onk n nash mukkꝏ̄kinnuwontamwe wadchúash.
76.5 Manúhketeahoncheg woskehéog, kouéog ukkoúeonganꝏ̄: onk matta howan menuhkesu namehteau wunnutcheash.
76.6 Auskómuwáan, woi um-Manittꝏ̄moh Jakob, tatuppequânumog kah horsesog moáeu nuppꝏ̄e kouéog.
76.7 Ken, ken woh kukqushit: kah howan woh neepau ut anaquabean musquánittamanish?
76.8 Kenꝏ̄tamwahuwam wussittumꝏ̄onk wutch kesukqut: muttaohke wabeseup kah chequnappúp.
76.9 Omohket God wussumont, onk woh wadchanau wame manunnissuoh ut muttaohkeit. Selah.
76.10 Wunnamuhkut ummusquantamóonk wosketomp pish kꝏ̄wôweekomuk: ne asqueiyeuꝏ̄g musquanittuonk ne kꝏ̄tammehtean.
76.11 Quoshaumꝏ̄k kah âadtúhkók Jehovah kum-Manittꝏ̄mꝏ̄: wame neg wéinapitcheg paudtok mágꝏ̄ongash noh woh quóhshit.
76.12 Noh pish tummehtahwhau wunnashauaonganꝏ̄uh Santimôog: noh uhqunneunkqussu ut ketassꝏ̄timwut ut muttaohket.
77.0 {Nohtompuhpequodt ut Jeduthun, Ukketoohomaonk} Asaph.
77.1 Nummaúunnitteau God nashpe nꝏ̄wadtaúatongqussúonk, en Godut nashpe nꝏ̄wadtaúatonkqussuonk, onk nukkeihketongkup.
77.2 Wadtamehpunnáan natwánam God: nukkehkechesuonk manéyeuꝏ̄k nukonáeu, kah matta ohqutchúwanunnꝏ̄: nukketeahogkou sekeneam pôanatamweheonat.
77.3 Nummequânumomp God, kah nꝏ̄tamánatamup: nꝏ̄tapóhsinneáh, kah nunnashaúonk nukkonchuwannup. Selah.
77.4 Kꝏ̄wôshwahtôh nuskésukquash: nꝏ̄wsaume wuttamánatam, onk woh wanne nuttápenumꝏ̄ ketꝏ̄hkon.
77.5 Nunnatwóntamup nôadt aquompákup, kah kodtumꝏ̄ash nóadt.
77.6 Nummehquantam nukketꝏ̄homaonk nukkonáeu, nukkéketꝏ̄hkau nehenwonche nuttah, kah nunnashaúonk menuhkodtinneohteau.
77.7 Sun micheme pish pogkesꝏ̄au Jehovah? & sun matta wonk woh kitteamonteanitteaou?
77.8 Sun ummonáneteaonk micheme ámaémouk, quoshaumuaonk sun micheme panushano?
77.9 God sun wanántam ukkitteamonteánikónat: musquantog sun kuppóhhom ukkitteamonteánitteáeu kitteamonteanitteáonk. Selah.
77.10 Kah nussin, yeu nunnꝏ̄chumwesuonk: qut nummehquantam wuttinnohkôunne ukkodtumꝏ̄mash quanunkquappit.
77.11 Nummehquantam wutanakausuongash Jehovah: wunnamuhkut nummehquantam kenukkonne kummonchánatammuongash.
77.12 Nunnatwontam wame kutanakausuonk: kah nꝏ̄weogquttum kutusseongash.
77.13 Kummay, woi God, en kꝏ̄neetupanatamwe kekit, howan newuttinnꝏ̄hqueu Manittꝏ̄in ne anukkenuk kum-Manittꝏ̄mun?
77.14 Ken God monchanatamwe usséan, kꝏ̄wahteauwahuwam kummenuhkesuonk kenugke missinninnúut.
77.15 Kuppohquohwhunomp kummissinninnumog nashpe kuppit, wunnaumonuh Jakob, kah Joseph. Selah.
77.16 Nippe kenaúkup, woi God, nippe kenaukup: nag wabesúpanneg, kah mônâouash wuttammepunnomꝏ̄pash.
77.17 Matokqus sokanumup nuppe, póhkok wunnontꝏ̄womꝏ̄p, kah kukkôunkquodtash wonk sohwusháash.
77.18 Ummishantꝏ̄wáonganꝏ̄ keneempómog ut kesukqut: ukkutshaumun kutjishamꝏ̄ꝏ̄, ut muttaohket, kah ohke quéquanup kah nunnuksháp.
77.19 Kummay en kehtahhannet, kah kummay en missiyeuut nippe: kah kutóntánehtuongash mat wahteauoúunash.
77.20 Kummonchanomp kummissinninnumog onatuh flockut nashpe wunnutcheg Moses kah Aaron.
78.0 {Um-Maschil} Asaph.
78.1 WOi nummissinninnumog nꝏ̄tiégk nuttinaumatuonk, ahchúsittamꝏ̄k nuttinnꝏ̄waongash ut nuttꝏ̄nut.
78.2 Nꝏ̄wôshinum nuttꝏ̄n ut kukkinneasuonganit nussim nupwóaongash negonne yeuꝏ̄gish.
78.3 Nish nꝏ̄tamágupash kah wahteauagupash: kah nꝏ̄shinnónog nuttogqunna[n]ónup.
78.4 Matta nutadtatꝏ̄unnanonash wutche wunneechânꝏ̄oh, nuttinnonânonash pometuonk paaúmꝏ̄uk waeenomaonk Jehovah, kah ummenuhkesuonk, kah ummonchántamwe anakausuongash nish asépash.
78.5 Newutche menûhketeau wauwáonk Jakobut, kah kehtimau naumatuonguh ut Israel, ne anunnꝏ̄nomp kꝏ̄shinnónoh, woh wunnohtinnáneau wunneechânꝏ̄oh.
78.6 Ne pometuonk paaúmꝏ̄ug woh ꝏ̄wahteaúunneau, mukkiog neg woh nekitcheg: nag kesukkéhettit onk woh wuttinnoneau wunneechánꝏ̄oh.
78.7 Onk woh anóunáog God, onk woh mo wanantamóog wutanakaúsuongash God: qut woh nanaihteáog wuttinnꝏ̄waongash.
78.8 Kah woh mo unnaúoꝏ̄og ꝏ̄shꝏ̄oh, qussittꝏ̄munꝏ̄h kah nanánuwaonk ohquoantamꝏ̄munꝏ̄h pométeonk, pometeonk matta sampwohtauógig wuttahhꝏ̄óash: wunnashauonganꝏ̄ matta menuhkenauꝏ̄og Goduh.
78.9 Wunneechanoh Ephraim tapáaméog nemahtompáog, quehchiphouwáog wutch ayeúwuttinneat.
78.10 Matta nanaihteáog ꝏ̄nꝏ̄wáonk God, kah jishantamwog usseenat wuttinnaumatuonk.
78.11 Kah wunanatamwog wutanakausuongash, kah ummonchanatamꝏ̄mash nahtinôhpash.
78.12 Monchanatamꝏ̄ongash asépash ꝏ̄shuoh ut anaquabhettit ut ohket Egypt, kah wutohteakonit Zoan.
78.13 Paúshinum kehtoh kah uppannupwushanon: wunnumwônkquáhteauun nippe onatuh nomwonkquag.
78.14 Kah kesukodteáeu ummonchanuh nashpe matokqs: kah nukkonáeu nashpe wequanáe nꝏ̄tau.
78.15 Passehtham qussukquanah ut touohkomuk, kah ꝏ̄tattamheuh, onatuh wutch mꝏ̄nôayeúut.
78.16 Kah kussitchuwanteau wutch qussukquanit kah ayim jnippe anitchewánut sepuu[t].
78.17 Qut nano ummꝏ̄cheke matchenehheouh, mꝏ̄hmꝏ̄squeáhettit quanunkquappinnutcheh ut touohkomuk.
78.18 Kah qutcheheaog Goduh wuttahouóut: kôkodtauwontamwe wehquetummꝏ̄hettit meetsúonk.
78.19 Nux ayeuuhkone kenꝏ̄naog Goduh, nꝏ̄waog, woh wunnahtau God ahhutashpimuk ut touohkomuk.
78.20 Kusseh togkodtamup qussuk, onk nuppe wuttitchuánup kah kussitchuan anuwutchuwan, sun woh assan wonk petukqunnunk? woh quoshaeihtam weyaus wutche ummissinninnumoh?
78.21 Newutche God yeu wunnꝏ̄tamunnap, kah musquantamup namehkuh nꝏ̄tau nashqunau ayeuuhkonae Jakob, kah musquanatamꝏ̄onk ayeuhkonae nuhkuhkongquog Israel.
78.22 Newutche mat wunnamptauwoꝏ̄og God: mat pabuhtantumꝏ̄og ꝏ̄wadchanuáonk.
78.23 Tohkónogque ukkenꝏ̄tamun matokqs wutch waabe: kah wohshinug kesukque squoantamash.
78.24 Kah sokanonteadt manna woh ummeechinnaoont: kah anumauont kesukque weatchiminneash.
78.25 Wosketompaog meechwog Angelsog ummeechumumꝏ̄ wuttabe assamoh.
78.26 Wutchepwashinehteau ut mamahchekesukqut: kah nashpe ummenuhkesuonk pasꝏ̄wau sowanishinneoh.
78.27 Kah ogque sokanonteau weyaus puppissaiyeuut kah ummequnne puppinshasoh onatuh kehtohhunnómukqut.
78.28 Kah uppenuhkon ut nôeu tuppuksinnꝏ̄wonganit quinnuppu weekuwóut.
78.29 Onk meetsuog kah wamepꝏ̄og: newutche wuttinnumauh nehenwonche kodtantamunit.
78.30 Matta penuantamꝏ̄og ukkogkodtauóntamꝏ̄onganꝏ̄: qut ash meechummuug wuttꝏ̄nꝏ̄wóash.
78.31 Ummusquantamowonk God nuhkuhkongquog, kah nushau késukkomunnutche: kah kepetahwau pepenaadcheh ut Israel.
78.32 Qut onch matcheséog: kah matta wunnamptamóog newutche ummonchanatamwe anakausuongash.
78.33 Newaj mohtupanuk ukkesukodtumꝏ̄ꝏ̄ash ut tahnꝏ̄cheyeuꝏ̄ut: kah ukkodumꝏ̄mꝏ̄ash ut onkuppunónat.
78.34 Nahnashont, neit wunnatinneawhouh: kah qushkeog, kah nompoaeu natinneahwhôog Goduh.
78.35 Onk mehquoantamwog God ukqussukquanumꝏ̄oh. kah qunnunkappet Manit uppohquohwussuenúmꝏ̄oh.
78.36 Qut onch ꝏ̄wawunáunukumꝏ̄ouh ut wuttꝏ̄nꝏ̄wout: uppannuwaheóuh wutch weenanuôut.
78.37 Newutche wuttahhou matta sampwanꝏ̄h néh weeche, onk matta menuhkenumꝏ̄og ꝏ̄nꝏ̄waonk.
78.38 Qut nomwahtunk ukkitteamonteanitteáonk, wutahquoantamauoh ummatcheseonganóash kah matta uppaguanuh, nux, mꝏ̄chekit nompu puttikkinum ummusquantamꝏ̄onk, kah matta wagkauonumꝏ̄ wame ummusquantamꝏ̄onk.
78.39 Newutche mehquantamup nag webe weyausog: waban pomushont, kah matta wonk peyauꝏ̄.
78.40 Tohhen nohnompu ummꝏ̄mꝏ̄sqheouh ut touohkomuk? kah wunnohheouh ut touweu?
78.41 Nux, qushkeog kah qutchheaog Goduh, kah wuttogimóuh ꝏ̄neetupanatamꝏ̄moh Israel.
78.42 Matta mehquantamóog wunnutcheg: asa kesukod adt pohquohwhunósoh wutch ummatwommꝏ̄out.
78.43 Uttoh anákausip ukkuhkinneasuongash ut Egypt: kah ummonchanatamꝏ̄ongash ut ohkit Zoan.
78.44 Kah quanuppinuk wussepumash en wusqueheonganit: kah wuttomogkonꝏ̄mꝏ̄ash, onk matta wane wuttattámwuhhettekkupash.
78.45 Anꝏ̄nop mꝏ̄cheke unnissuoh mꝏ̄suhquoh, nag woskhukhetticheh, kah mohmoskuhteasu, nah paguanukqhetticheh.
78.46 Kah assamau mꝏ̄poh wame ne noh adtanegik: kah wutanakausuonganꝏ̄ chansompsuh.
78.47 Matcheehteop ꝏ̄weenomwussippagꝏ̄ꝏ̄ash nashpe mussegonoh: kah ummehtugkummꝏ̄oash sycomore nashpe tꝏ̄hpu
78.48 Kah uppuppinashimꝏ̄mꝏ̄oh ukquashquttahwhonat musségon, kah flocksumoh ukkutshamun.
78.49 Wunnuhketahwhoh ummuttae musquantamꝏ̄onk wutchenauausuonk, kah wutjishontamóonk, ꝏ̄tamanatamꝏ̄onk: anꝏ̄nont matche angelsog.
78.50 Ayim may wutch ummusquantamꝏ̄onk, matta wohquanumóou keteahogkounah wutch nuppunnat: qut aninnumauau uppomantamwowonganꝏ̄ en wesaushaonk.
78.51 Nushau wame mohtammeginitcheh ut Egypt: negonne ummenuhkesuonganꝏ̄ ꝏ̄weetuómut Ham.
78.52 Qut nehenwonche ummissinninnúmoh ohque wussohhꝏ̄wunuh shepsoh kah wussompshánuh en touohkomuk onatuh floksut.
78.53 Kah ꝏ̄wadchanuwae sampshanoh, onk matta wábeseog qut kehtoh nohkuhkauau matwâoh.
78.54 Kah uppasꝏ̄oh nahog uhquaeu ꝏ̄neetupanatamwe weekit; yeuut wadchuut wuttinnohkou tabhukup.
78.55 Kah sohwhohteau penuwohteaoh ut anaquabhettit, kah wutchachabenumaoh wutahtuonganꝏ̄ nashpe kuhkohhamóonk: kah ayim wuttauadtuonganꝏ̄ Israel ꝏ̄weekittamunnaonut.
78.56 Onk onch qutchheaog, kah mꝏ̄mꝏ̄sqheouh quanunkquappinutche Manittꝏ̄h, kah mat nana[?]ihteaouog ꝏ̄wauwaongash.
78.57 Qut nag qushkeog, kah mat nunnukqusseog onatuh ꝏ̄shuoh: penshumaeog onatuh matsompwesekq ohtomp.
78.58 Newutche ummꝏ̄mꝏ̄sqheouh kussohkóaaúut: kah ummishemꝏ̄sqheouh ennunneuhkontunkane Manintꝏ̄konat
78.59 Yeu nꝏ̄tog God musquantamup, kah mꝏ̄cheke uhquânumau Israeloh.
78.60 Newaj ahquoantam wuttabernakleum ut Shiloh: weetu uttoh ponug nôeu woskétompa[u]htu.
78.61 Kah ponam ummenuhkesuonk missinnauhtu, kah wussohsumoonk matwaog wunnutcheganout.
78.62 Kah aninnumauau ummissinninnumohh togkodteg: kah musquanumau wutahtuonguh.
78.63 Nꝏ̄tau mahchekuswau ꝏ̄skeumꝏ̄uh: kah wutsquomꝏ̄oh matta weetaetteauꝏ̄oh.
78.64 Wussephausueneumꝏ̄oh penushaog nashpe togkodteg: wussekousquomꝏ̄oh matta mauémooh.
78.65 Neit God tꝏ̄hkeu onatuh howan tꝏ̄kit wutch kouenat: kah onatuh manuhkesit wosketomp toquessumwidt wutch wine.
78.66 Kah a[n]ehtahwau ummatwomoh wusseganit: ukkekontuwaheuh micheme:
78.67 Kah wonk wussekeneaumun wuttabernakleup Joseph, kah matta pepenamo wútchippanowonk Ephraim.
78.68 Qut pepenam wutchippanowonk Judah, wadchu Sion ne wâmontog.
78.69 Kah ayim wussanctuaryhum onatuh kâsuhkôag: onatuh ohke ne manuhketeunk micheme.
78.70 Kah pepenauau Davidoh wuttinnumoh, kah wunneemunoh wutch shepsog ohhappehettit.
78.71 Wutahque nanaushepsoneat ushquoshumwoh wompequauwoh, uppasꝏ̄oh sohkomꝏ̄nonat Jakov ummissinniñumoh, kah Israel wutahtoonk.
78.72 Onk wussohkomonuh nean sampwag wuttah: kah wussampshanuh neaunag wunnehtuhtauonk ut wunnutcheganit.
79.0 {Ukketoohomwaonk} Asaph.
79.1 WOI God, penuwohteaog peyauog kutahtoongánit, nishketeauog kꝏ̄neetupanatamwu temple: nanomunkquatoog Jerusalem.
79.2 Assamaog psuksesoh mamachekesukqut nuppꝏ̄eu hogkaoh kittinneumoh: ꝏ̄weyausu kꝏ̄neetupanatamomog ohkeit puppinnashimwog.
79.3 OOsqheonganꝏ̄ seahhamwog onatuh nuppe, quinnuppe Jerusalem: onk wame howan upposekinuh.
79.4 Nukkekomukumun neetatteamungkonunnonog: nummamanauwanumitteamun kah nutá[h]anehteunteamun nag weenuhkunkqueogig.
79.5 Toh uttꝏ̄che pish kummusquantam, woi God, micheme? sun pish nashqunnaú kummusquantamoonk onatuh nꝏ̄taut?
79.6 Sokanumau kummusquantamoonk penuwohteaog, matta wahukkꝏ̄unneg: kah ketassꝏ̄t[a]mꝏ̄onganit matta weehquetumꝏ̄gig kꝏ̄wesuonk.
79.7 Newutche mahchipwôog Jakob: kah matchehteauog ꝏ̄tahtuonk.
79.8 Woi ahque ayeuuhkonittue mehquoantamaiinnean nóadt nummatcheseonganunnonash, kukkitteamonteanitteae kummonaneteaongash teanuk quoshae aninnumungqutteuh: newutche ahche nukkuttamungeyeumun.
79.9 Aninnumaiinnea[u] nꝏ̄wadchanitteae Manittꝏ̄mun, newutche kꝏ̄weseuongane sohsumoonk, kah pohquohwussinnean, kah jishkhomainnean nummatcheseonganunnonash, newutche kꝏ̄wesuonk.
79.10 Tohwhuch woh nꝏ̄wahettit penuwohteaog uttiyeuh um-Manittꝏ̄mꝏ̄oh? noh wahhenaj ut penuwohteatu wutch anaquabeog; anꝏ̄toan nashpe wsqueheonganꝏ̄ kittinnumog ne sꝏ̄ksquashongup.
79.11 Ummishanamꝏ̄ongkanꝏ̄ nég kobshagkinitcheg peyaumꝏ̄utch anaquabean, néanummissag kummenuhkesuonk, wadchan naghog kohquttumauutcheg wunnuppꝏ̄onganꝏ̄.
79.12 Nesausuk tahshit tashongquttau neetatteamunganonog ut uppꝏ̄chenawounnꝏ̄wout, ukkekomꝏ̄aonganꝏ̄ ne ash punnamukque[â]n, woi Jehovah.
79.13 Nemehkuh neenawun kummissinninnumog, kah kuttisshepsumwog wunnatuppꝏ̄wonganꝏ̄, kuttabuttantamauunnumun micheme: pish nunnohtinnomun kꝏ̄waweenomitteaonk, wame pometuonganash.
80.0 {Nohtompuhpequodt ut Sh[o]shannim Eduth, ukketoohomaonk} Asaph.
80.1 NOOtash woi ken wunnanashepsaeneumꝏ̄oh Israel, ken sampwushshanop Joseph onatuh flockut, ken wadohkea[n] nôeu cherubimsut wohsish.
80.2 Anaquabit Ephraim kah Benjamin kah Manasseh wogkauunish kummenuhkesuonk, kah peyaush wadchanean.
80.3 Quinnuppewussinnan wonk woi Jehovah, kuskesuk wohsumwahtoush, kah pish nꝏ̄wadchanitteamun.
80.4 Woi Jehovah ken um-Manittꝏ̄mꝏ̄oh ayeuhteaog, toh uttꝏ̄che pish kummusquantam uppeantamꝏ̄onganꝏ̄ kummissinninnumog.
80.5 Nag kussohkommꝏ̄nôog missuppegunne petukqunnunk: kah kꝏ̄tattamheaog missuppequnnupog mꝏ̄cheku.
80.6 Kuttayimaimun penuanittuonk neetatteamunganunnonut: kah nummatwomunno nog ahanuog môeu.
80.7 Quinnuppeninnean wonk, woi um-Manittꝏ̄mꝏ̄oh ayeuteaog, kuskesuk wóhsumwahtoush, kah pish nꝏ̄wadchânitteamun.
80.8 Kussohhꝏ̄wuttóh weenómwussippog wutch Egypt, kussohwôhteam pénuwot, kah kutohkekôn.
80.9 Negonnu kukquoshaeihtamup ayeuonk, kum̃enu[h]ku wudchábitteuhkónap, kah numwáontukquinnukkodtup ohke.
80.10 Wadhcuash onkaohtópash, kah wuttuhqunash ogqunneunkquodtupash ut qunnu[h]que chikuppit.
80.11 Unóntukquinukod kehtohhannet, kah wuttuhqunnémesash en sepuut.
80.12 Neit tohwutch sohqunnuman uppummenutunkanash: nemehkuh neg wame pâmushácheg mayut wuttit mukkꝏ̄pwunneau?
80.13 Touohkomukque boare mahchipwun: kah touohkomukque puppinashim ummahchipwun.
80.14 Qunnupish kenanumpassumunnumun woi um-Manittꝏ̄mꝏ̄oh ayeuteaog, wómompish wutch kesukqut, kah naush, kah nátauwôhtaash yeu weenomsippog.
80.15 Kah weenominneohteuk adohkehteáán kuttinnohkôunit kah wudtuk ne mánuhkehteáán wutch nehenwonche ken.
80.16 Chikohteau ut nꝏ̄táut, tumméthamun: awakompanaog kuttinnussûonk auskomont náhog.
80.17 Kenutcheg missuhkongqutch noh wosketomp kittinnohkôunit: wosketomp wunnaumonuh wutch nehenwonche ken manuhkeheadt.
80.18 Nemehkuh matta kukqushkéhtauunómun: keteáhinnean, kah nꝏ̄wehquetumumun kꝏ̄wesuonk.
80.19 Quinnuppeninnean, woi Jehovah um-Manittꝏ̄mꝏ̄oh ayeuteaog, kuskesuk wôhsumwahtauush, onk pish nꝏ̄wadcha[n]itteamun.
81.0 {Nohompuhpequodt ut Gittith, Ukketoohomaonk} Asaph.
81.1 MIshontꝏ̄waꝏ̄hhamok God nummenuhkesuonkanun weekontamwe mishontꝏ̄wak en um-Manittꝏ̄moh Jakob.
81.2 Neemunnumꝏ̄k ketꝏ̄homaonk: kah paudtauꝏ̄k timbrel, wunnontꝏ̄wáeu harp, weeche psaltery.
81.3 Péquagk monopuhpeg nepâuz weske oguamwidt: án kuhkꝏ̄wámukup, moaeu tabuttantamwáe kesukodt.
81.4 Newutche yeu an kuhkꝏ̄wámukup wutche Israel: wuttinnaumatuonk um-Manittꝏ̄moh Jakob.
81.5 Yeu en kuhkꝏ̄wona ut Joseph wutch wauwaonk, panupwushadt ohkit Egypt, na nuutt nꝏ̄tamun unóntowaonk, matta nꝏ̄wáhtamꝏ̄un.
81.6 Nutóntahtoh ꝏ̄wéanun wutch wuttúkedt: wunnutchegash pohquohwuttaúunash wutch ayeuónat akuhquog.
81.7 Kꝏ̄wehquetumaiip wadtamehpunaan kah kuppohuohwununup, kenampꝏ̄hamaúunup ut asampamukquodtut neempau: kukqutchhenup nippekontu Meribah. Selah.
81.8 Nꝏ̄tamꝏ̄k woi nummissinninnumog, kah kꝏ̄wauwaonsh, woi Israel, nꝏ̄tiéan.
81.9 Wanne woh penôwe Manit kutappetunkꝏ̄h: kah matta woh kꝏ̄wowuss[u]móh pénowe Manit.
81.10 Nen Jehovah kum-Manittꝏ̄m, waj sohhűwunukuéup Egypt: wóhshinush mꝏ̄cheke kuttꝏ̄n, kah pish numwôhtaun.
81.11 Qut nummissinninnúmog matta nukkeiketunkꝏ̄og: kah Israel matta nuttápeneunkkꝏ̄og.
81.12 Nemehkuh nukkonôog nehenwonche wutahchewontamꝏ̄onganꝏ̄ ut wuttahhꝏ̄wóut: kah usseog nehenwonche ukkinnꝏ̄nittuongannóut.
81.13 Woi nummissinninnúmog kukkeihtáhettis: kah Israel áhettis nummayut.
81.14 Woh teanuk nuppéeheóog ummatwómꝏ̄oh: kah woh ayeuhkônittue nukqushkenumup nunnetcheg nag sokeneunkqhetticheh.
81.15 Sékeneauóncheg Goduh, woh wutogquehtáuóuh: qut wutaquompaiyeumꝏ̄ woh michemahtop.
81.16 Onk woh wutassumopah wanégikish wheatash: onk honey wutch qussukquanit woh kꝏ̄wámepwununup.
82.0 {Ukketoohomaonk} Asaph.
82.1 GOD neepau ummukkinneunganout manukkesitcheg: wussumau kenugke Manittꝏ̄oh.
82.2 Tohuttꝏ̄che matta kussampwe wussittumumwꝏ̄ kah kꝏ̄wohquanumomwꝏ̄ matchetou? Selah.
82.3 Wadchánꝏ̄k matchékuog, kah mô wadtꝏ̄shꝏ̄gig: sampwenehheuk, onkapunnát kah quenahukquit.
82.4 Pohquahwhun matcheku kah quenahukquit: sohꝏ̄wus wutch wunnutchéganuóut machetowog.
82.5 Matta wahteauóog, asa mat wahtamóog: pomushaog pohkênaoùat: wame quenohtag ohkeit ontohtaash.
82.6 Nussip kenaau manittoog: kah kenaau wame wunneechânoh quanonkquappit.
82.7 Qut pish kenupmwꝏ̄ neáne wosketompaog: kah pish kuppenushaumwꝏ̄ neáne howohsꝏ̄tum.
82.8 Omohkish, woi God, wussittish ohke newutche pish kutahtoh wame wutohtimôneash.
83.0 {Ukketoohomaonk} Asaph.
83.1 Ahque netashshùash, woi God, ahque ohkꝏ̄ash, ahue chéqunapsh, woi God.
83.2 Newutche kusseh, kummatwômog wogkouéog: kah neg sekeneunkqueaneg tohshinnumwog uppuhkukꝏ̄h.
83.3 Asꝏ̄kekodteamwe kenꝏ̄nittúog ayeuhkône kummissinninnumut kah ayeukóne wetuodtuok neg adtahshadcheg.
83.4 Unnꝏ̄waog, éhoh peyunk tummehtawhontuh, onk woh matta wutohtimm[o]éog: ꝏ̄wesuonganꝏ̄ Israel woh mat mehquoantamꝏ̄un wonk.
83.5 Newutche wetuodtuog pasukqunnú metah: ꝏ̄nꝏ̄waog áyeuhkonetue ken.
83.6 Wodohkitcheg Edom, kah Ishmaelitsog: Moab kah Hagarensog.
83.7 Gebal, kah Ammon, kah Amalek, Philistiansog kah wodohkitcheg Tyre.
83.8 Wonk Assur ꝏ̄weetuómoh; aninnumauwóog wunnaumonuh Lot. Selah.
83.9 Unnehheuk onatuh Midianits neánheáp, Sisera, neanheup Jabin, up sepuut Kishon.
83.10 Neg pagwanehhettit ut Endor: ohqueneunkqusseuppanneg ánohkeit.
83.11 Wuttꝏ̄wosketompaog ogqunneunkqusséhettich Oreb, kah Zeeb, kah wame wussantimómꝏ̄oh ogqunneunkqussehettich Zeba, kah Zalmunna,
83.12 Nag nꝏ̄waog, neemunnumuttuh weekash God wutch kutahtauonganun.
83.13 Woi num-Manittꝏ̄m nag énneh onatuh wheelut, onatuh sequssunkanash ut wabanut.
83.14 Onatuh chaugohtag touohkomuk, kah onatuh kogkussompuneau nashqussuk wadchuash;
83.15 Ne woskeh nashpe kummehshittashshinneum: kah wabuwus nashpe kummehshittashshineum.
83.16 Numwohtaash akodchuonk wuskesukkꝏ̄wout, onk woh natinnehamwog kꝏ̄wesuonk, woi Jehovah.
83.17 Akodjhettich, kah wuttammepunâhettich micheme: nux, akodjhettich kah pagwanehettich.
83.18 Onk woh wosketompaog wahteauog, ken webe kꝏ̄wesuonkan JEHOVAH: kukqunnunkquap yeu ut wame ohkeit.
84.0 {Nohtompuhpequodt ut Gittith: ukketoohhomâonk wunnaumonuh} Korah.
84.1 Toh nuttinnu tápeneum keekash, woi wut-Jehovah áyeuhteáunit!
84.2 Nukketeahogkou nontweánumwꝏ̄, nux sauantam wutch uppeantamwahkomukqut Jehovah; nuttah kah nꝏ̄weyaus mishantꝏ̄waog wutch pomantamwae God.
84.3 Nux maméshasquish namehteau wetu, kah papaskhas ꝏ̄wadshayeu, uttoh woh apinit wunneechansuh, ut kut-altarumit woi wut-Jehovah ayeuteaunit, nukkehtassꝏ̄tamom, kah num-Manittꝏ̄m.
84.4 Wunnanumoog neg keekit apitcheg: nag nano kuttabatta[n]tamunkquog. Selah.
84.5 Wunnanumau wosketomp ummenuhkesuonk apehtunkquean, ut wuttahhꝏ̄wout ummayash.
84.6 Neg panupwushahettit ꝏ̄naohteai Baka ꝏ̄thamunkanuhkónneau: kah sókanon numwohhagwutteau nuppissepagwos.
84.7 Nag auog wutch menuhkesuonganit onk yean menuhkesuonganit: wame nogqussuog ut Sion anaqu[à]bit God.
84.8 Woi wut-Jehovah áyeuhteaunit, nꝏ̄tash nuppeantamꝏ̄onk, kuhkeihtah: woi um-Manittꝏ̄moh Jakob. Selah.
84.9 Naish woi Manit nutogqunneganun: kah monunneash wuskesuk sasequnukquean.
84.10 Newutche pasuk kesuk keekuwót negonne wunnegen onk nequt mutannunganogkodtash: ain woh negonne nunnanaeihteóh squont num-Manittꝏ̄m week, onk neit ꝏ̄weeketamon matchetꝏ̄wog wekuwout.
84.11 Newutche Jehovah Manit nepâuz kah ogqunneg: Jehovah magou wunneetupanatamꝏ̄onk kah sohsumoonk, wanne wunnegenninnꝏ̄gk woh ukqushkinnumauh wutch nah sampwshanutcheh.
84.12 Woi Manit ayeuteaunit, wunnanumau wosketomp nnoh pabahtanumukquean.
85.0 {Nohtumpuhpequodt ukketoohomaonk wunnaumoauh} Korah.
85.1 IEhovah, ken kuttápeneamup kutohke, kukquihchuwunnomp ummissinnóonk Jakob.
85.2 Kutahquontamauóp ummatcheseonk kummissinninnumog, kupputtagkuhum wame ummatcheseonk. Selah.
85.3 Kutamaunumup wame kummusquanatamꝏ̄onk: kukqushkep wutch kummishe musquanatamunat.
85.4 Quinnuppinninnean Woi Manit kꝏ̄wadchanuwonganun: kah kummusquanummuonganun netahshehteoush.
85.5 Sun micheme kummusquanumimun? sun kukqunteoh kummusquantamꝏ̄onk ut wame pometuonganit?
85.6 Sunnummatta wonk kuppomantamwahumun: onk kummissinninnumog woh kꝏ̄weekontamꝏ̄wônukquog?
85.7 Nahtussinnean kummonaneteaonk, woi Jehovah, kah aninnumaiinnean kꝏ̄wadchanuwaonk.
85.8 Nukkéhkitam ut toh ánꝏ̄wodt Manit Jehovah, newutche unnau wunnóhteaonk ummissinninnumoh, kah ꝏ̄neetupanatamꝏ̄moh: qut ahque nag qushkéhettich wonk asꝏ̄tuonganit.
85.9 Wunnamuhkut ꝏ̄wadchanuwaonk uppasꝏ̄sukongqunneau nag qushóncheg: onk woh sohsumꝏ̄onk ayeumꝏ̄ nutohkinnonut.
85.10 Monaneteaonk kah wunnamuhkuteyeuuk nogkiskôittuog: sampwesusséonk kah wunohteaonk chipwuttꝏ̄nápwuttúog,
85.11 Wanummuhkuteyeuꝏ̄k pish sonkun wutch ohkekontu, kah sampweusséonk pish womómpu wutch kesukqut.
85.12 Nux, Jehovah pish magou ne wanegik, kah kutohkin pish mogkékin.
85.13 Wunnomwausseonk pish wunnegónoh[-]kouoh, kah pish kupponukqun ummayu[t] wutántanehtuonganit.
86.0 {Uppeantamoonk} David.
86.1 Achꝏ̄sittah, woi Jehovah, nꝏ̄tah: newutche nummachek, kah nukquená[h]ik.
86.2 Wadchan nukketeahogkou newutche nen kodtumonteanuméan: woi num-Manittꝏ̄m, wadchan kittinneum n#noh pabahtánumugquean.
86.3 Monanumeh, woi Jehovah, newutche kummauunnitteaush asekesukokish.
86.4 Weekontamwáh ukketeahogkôunnouh kittinnum, newutche woi Jehovah kuttuspinnumaush nukketeahogkou.
86.5 Newutche ken Jehovah kꝏ̄neetum, kah teanuk kutahquoantus: kah mꝏ̄chekehteau kummonaneteaonk, nag wame wehqutumunkqueaneg.
86.6 Ahchúsitash, woi Jehovah, nuppeantamóonk: kah kukkeitash nꝏ̄wadtauatongqussuonk nanompasumunon.
86.7 Wuttammepunnaon kꝏ̄wéquetumoush, newutche pish kenampꝏ̄homah.
86.8 Kenugke manittꝏ̄wog, matta pasuk kuttinnongkꝏ̄, woi Jehovah: asa anakausuongash matta ogqunneongquodtinnowash kutanakausuonganit.
86.9 Wame wutahtimóneash nish kesteauupash, nag pish peyauog, pish kꝏ̄wowussumukquog anaquabean woi Jehovah: onk pish sohsumꝏ̄wóntamog kꝏ̄wesuonk.
86.10 Newutche ken kummissugken, kummonchanatamwe ussem: ken webe Manit.
86.11 Kuhkꝏ̄tomah kummay, woi God, nuppomusham kꝏ̄nomwaonganit: pasukquinteaush nuttah quihtamunnat kꝏ̄wesuonk.
86.12 Kuttabuttantamoush, woi Jehovah num-Manittꝏ̄m ut mamusse nuttahhut: onk nussohsumꝏ̄wontam kꝏ̄wesuonk micheme.
86.13 Newutche missi kummonanumúonk: onk kuppohquohwhun nukketeahogkou, wutch chepiohkomukque omohqut.
86.14 Woi Manit, pittuanumóog nꝏ̄ápetunkquog: kah mukkinéog onkkuppunnáhteaénúog kodtinneanâog nukketeahogkôunoh, matta kuppónukkꝏ̄og anaquabhettit.
86.15 Qut ken, woi Jehovah, Manit num-wohtea[u] kitteamonteanitteaonk, kah womoausu: kah sepe pahtsu, kah monat ummonaneteaonk, kah ꝏ̄nomwaonk.
86.16 Woi qushkish en hogkadt kah monanumeh, aninnumau kummenuhkesuonk kittinnúm: kah wadchan wunnaumonuh mittumwossisse kittinnúm.
86.17 Nahtusseh kukkinneasuonk wanegik, neg sekeneunkqueaneg woh wunnaumunneau, kah woh akodchúog newutche ken Jehovah kutannumaup kah kꝏ̄weekontamwáhip.
87.0 {Ukketoohomaonk wunnaumonuh} Korah.
87.1 Ukquenohtagóm ohteau ut ꝏ̄neetupanatamwu wadchukóntu.
87.2 Jehovah womantam squoantamash ut Sion, mꝏ̄cheke onk wame ꝏ̄tahtuonganit Jakob.
87.3 Sohsumꝏ̄ongash unneapash papaume ken woi wutꝏ̄tan God. Selah.
87.4 Nꝏ̄weeadtim Rahab, kah Babylon, neg wahukquéaneg, kusseh Philistia kah Tyre, weech Ethiopia, yeuoh wosketomp nawuttit neekit.
87.5 Papaume Sion pish nꝏ̄waog, yeuoh kah n$noh nawuttit nekinneah, kah quanunkquappit nagum pish ummenuhkeheuh.
87.6 Jehovah push wutogkétamun wussukwhóut missinninnuh, yeuoh wosketomp nawuttit nekinneau. Selah.
87.7 Naut nahtôꝏ̄hhomóncheg matta webe nohtompuhpequodcheg: wame nuttohkékomeúmash kutahtaunash.
88.0 {Ukketoohomaonk wunnaumonuh} Korah, {nohtumpuhpequodt ut Mahalath Leanoth um-Maschil} Heman {Ezrahite}.
88.1 WOi Jehovah nꝏ̄wadchanitteae Manit, nummauh ut anaquabean kesukodáeu, kah nukonáeu.
88.2 Nuppeantamóonk peyaumꝏ̄utch ánaquabean ahchúsitash nummaúonk.
88.3 Newutche nukketeáhogkounit numwohteau wuttammepunnaongash: kah nukketeaonk pasꝏ̄sukom weenohkeet.
88.4 Nꝏ̄wetogkeemit nag aô[n]cheg weenohkeet: onatuh neen wosketomp matta manuhkesit.
88.5 Nutchippéhtau kenugke nuppꝏ̄og, onatuh náhshitcheg apitcheg weenohkeet, neg matta waánummóacheg wonk: kah nag tummehtahwhôog wutch kenutchéganit.
88.6 Kussépsumeh quanónogok pasohtheonk: pohkénaoúut, ut mꝏ̄naiyeúut.
88.7 Kummusquantammꝏ̄onk nukquensummꝏ̄wónukqun: kah kꝏ̄taméhpunáseh nashpe wame kuttugkꝏ̄mog. Selah.
88.8 Kutamaunumah neetatteamunganuk nôadtit: kenehchánittamwâheneunk naghok, nukkuphâs, kah matta woh nussohhomꝏ̄h.
88.9 Nuskesuk mau, newutche nꝏ̄taméhpunnáonk, Jehovah, kenanampassumush asekesukokish, kuttushpunnumaush nunnutchegash.
88.10 Sun kenohtin monchanatamꝏ̄wongash nuppꝏ̄og? sun pish nuppꝏ̄og omohkeog kah kꝏ̄wowussumukquog. Selah.
88.11 Kꝏ̄womoausue kitteamonteanitteaonk sun pish wateauwaheau nnah wenohket? kah kꝏ̄nomwausseonk paguanuonganit?
88.12 Kummonchànatamꝏ̄ongash sun pish wohteauunash ut pohkenaouut? kah kussomweusseonk ut wanantamwae ohket.
88.13 Qut kummauunnitteaush, woi Jehovah kah nompoaeu nuppeantamoonk teanuk peayumꝏ̄.
88.14 Jehovah tohwutch sohwohteaon nukkete[á]hogkou? tohwhutch puttoghuman kuskesuk wutche neen?
88.15 Nutonkkuppunnam kah nahen nunnup, wutch nꝏ̄skenuuñeat yeu pajeh: waamattamon kussaiaskishohteaongash nukkogkeam.
88.16 Kummishe mꝏ̄squantamꝏ̄onk nunnuhkukongqun: kussaiaskishohteaongash nuttummetohuk,
88.17 Nꝏ̄weenuhkongquog asekesukokish onatuh nippe, nꝏ̄weenuhkongquog moaeu.
88.18 Nꝏ̄womoneg, kah neetatteamong kenaꝏ̄tashaog: kah yeug waanumogig kupponaog pohkenaouut.
89.0 {Um-Maschil Ethtan Ezrahit}
89.1 Nuttinꝏ̄homom ummonaneteaongash Jehovah micheme: nuttꝏ̄n pish wahteauwahuau kꝏ̄nomwausseonk ut wame pometuonganit.
89.2 Newutche nussip monáneteaonk pish micheme weekuhkon, kuppaubuhtanumitteaonk pish kummenuhkehteoh ut kesukquehtu.
89.3 Nꝏ̄nꝏ̄wamunnonup n$noh pepenꝏ̄ogkup, nutchadchekeimomp David nuttinnum.
89.4 Nummenuhkeh kꝏ̄skannemeneog micheme: kah nꝏ̄weketeam kutappuonk ut wame pometuonganit. Selah.
89.5 Kah kesukquash waeenodtumwog kummonchanatammuongash, woi Jehovah, kah kuppaubuhtanumitteaonk ummukkinneonganꝏ̄wout kꝏ̄neetupanatamꝏ̄mog.
89.6 Newutche howan woh ut kesukqut tatuppinit Godoh? howan masukkenuk kenugku nah wunnaumonainneunk woh tatupinat Jehovah$noh?
89.7 Manit mishu wabesuonou ummukkinneonganꝏ̄wout wunneetupanatamwog, kah ukquehtianumonaout wame nag quanupapitcheg.
89.8 Woi Jehovah, um-Manittꝏ̄moh ayeuteanit, howan manuhkesit Jehovah agquinne[n]gqussit kuhhogkat asa kꝏ̄nomwausseonganit weenuhkongquean?
89.9 Kenanaunum kehtohhane mishontꝏ̄waonk tukkꝏ̄og waapehettich, kutchequnashaog wonk.
89.10 Kussukqtahwhomp Rahab, neane noh nohshit: kusseoh kummatwomog nashpe menuhke kuhpit.
89.11 Kesukquash kuttaiheash, ohke wonk kuttaihe, papaume muttaok, kah ne adtahshimmeechumik, nish kummenuhkohtinash.
89.12 Nanumit kah soanish, neg kukkezheoog: Tabor kah Hermon nag pish weekontamwog ut kꝏ̄wesuonganit.
89.13 Kutahto menukhesue muhpit: menuhki kénutch, kah kuttinnohkou qunuhquodt.
89.14 Sampweusseonk kah wussittumoonk menehketeauꝏ̄mꝏ̄ kꝏ̄sittumwe appuonk: monaneteaonk kah wunnamuhkuteyeuuk pish negonshaumꝏ̄ ut kuskesukqut.
89.15 Wunnanamoog missinninnuog neg wahteunkeg wekontamwae wuttauatonkqussuonk: nag pomushaog, woi Jehovah ut wequaiyeue kuttinnussuonganit.
89.16 Ut kꝏ̄wesuonganit weekontamwog nehteagu kesuk: kah ut kussampweusseonganit mishsheheoog.
89.17 Newutche ken wussohsumoe menuhkesuonganꝏ̄: kah ut kukkitteamonteanitteaonganit nutaskonun pish tohshinau.
89.18 Newutche Jehovah nutushpuhhꝏ̄waonganun: kah ꝏ̄neetupanatamꝏ̄moh Israel, noh nukketassꝏ̄tamómun.
89.19 Neit kukkinnꝏ̄nomp wunneetupanatamweyeuit, ut monamansinneat, kah kussip, nupponamau aninnumóadtuonk noh manuhkesit: nummisheh noh pepenauit wutch missinninnutu.
89.20 Nummiskau David nuttinninnúm: kah nussusséqun nꝏ̄neetupanatamwe pummee.
89.21 Ut wuhhogkat nunnutcheg pish menehkhik: nuhpit wonk pish menuhkesuáhik.
89.22 Matwau matta pish wuttóadtéhtáheuh: kah wunnaumonuh matcheetowonk matta pish wutunkquanumwáheuh.
89.23 Kah nunnꝏ̄ketah ummatwomoh ut anaquabit: kah nussasámatahwhóog neg sekeneauoncheg.
89.24 Qut nuppaubatanumitteaonk, kah nummonaneteaonk pish weetomuk: kah ut nꝏ̄wesuonganit, wutaskonoh pish tahshin[ó]ninneuh.
89.25 Kah nupponam wunnutcheg ketahhannit: kah wuttinnohkou sepuwehtu.
89.26 Noh pish nummauunnitteunk, ken nꝏ̄sh: num$Manittꝏ̄m, kah qussukquanue nꝏ̄wadchanitteaonk.
89.27 Kah noh nummohtommégitteaeh: ánuunkqussúmau muttaohku ketassꝏ̄timwoh.
89.28 Nꝏ̄wadchanumau nummonaneteaonk micheme: kah nꝏ̄nꝏ̄waonganun pish menuhkohteau.
89.29 Kah ꝏ̄skannemunneoh nummichemappeheóog: kah wuttappuonk neane kesukque kesukodtash.
89.30 Wunneechanuh ohquánumáhettit nuttinnaumatuonguh, kah matta pomushaontamwahetteg nꝏ̄sittumꝏ̄ongash.
89.31 Nag pohquenummohettit nukkuhkꝏ̄waongash, kah matta nánauwehteauwéhetteg nuttinnaumatuongash.
89.32 Neit nátauohtóh uppanneseonganoash nashpe sasamatáheg, kah ummatcheseongash nashpe tattogkodtuongash.
89.33 Qut onch matta nuppápaquanne amaunumauoh nukkitteamonteanitteae womoausuonk: kah nuppaubuhtanumukqussuonk matta panushógkꝏ̄.
89.34 Nꝏ̄nꝏ̄waonk matta nuppohquenumꝏ̄, kah matta nutontcheteáꝏ̄ ne sohhamꝏ̄mꝏ̄ wutch nussissetꝏ̄nit
89.35 Pasukqut nutchadchekeyeuop nashpe nꝏ̄neetupanatamꝏ̄onk, matta nuppannꝏ̄waheoh David.
89.36 OOskannem pish michemohteau, kah wutappuonk onatuh nepâuz ut anaquabeh.
89.37 Pish michemenuhkohteau onatuh nanepauhshad, kah onatuh paubuhtanumukqussue wauwaen ut kesukqut. Selah.
89.38 Qut kuppogkenop kah kutjishanumop: kummusquanumau sasequnadt.
89.39 Kuttahnꝏ̄cheéhteoh ꝏ̄nꝏ̄waonk kittinnúm: kenishketeoh wutchetuhquab, unnohkónat ohkeit.
89.40 Kussukquetahham wame uppummenutunkash: kummahchumwéhteoh ꝏ̄manskash.
89.41 Wame neg paumshacheg mayit ummukkꝏ̄kinóuh: noh ushpunnomâonk weetatteamunguh.
89.42 Kuttohshinum wuttinnohkôunꝏ̄ ayeuuhkonukqutche: kꝏ̄weekontamwah wame ummatwomoh.
89.43 Kah kꝏ̄wehqueteoh en kenag wuttogkodteg, kah matta keneepauweheuh ayeuwuttinneat.
89.44 Wussohsumoonk ne kutteahsheáhto: kah kuttinnuhteam wutappuonk ohkeit?
89.45 Kuttiohquehteóh ꝏ̄skenue kesukodtash: kupputtogꝏ̄h akodchuonk[.] Selah.
89.46 Tohuttꝏ̄che, woi Jehovah, pish kupputtogquem? micheme? sun pish kummusquantamꝏ̄onk ogqunneau nꝏ̄taut?
89.47 Mehquoantash nutaquompiyeum uttoh[in] tióhqui: tohwaj tahnꝏ̄cheáheadt wame wosketompaog?
89.48 Howae noh wosketomp pomantog matta woh naumꝏ̄g nuppꝏ̄onk? sun woh pohquohwhunau ukketeahogkôunoh wutch wunnutcheganit weenohke. Selah.
89.49 Lord uttiyeush negonnáe kꝏ̄womoausuongash, nish chadchekeimuhpash David ut kꝏ̄namuhkuteyeumut?
89.50 Mehquoantash, woi Lord, kehkômaonganꝏ̄ kittinneumog: uttoh nuttin nashpe[u] ut nupꝏ̄chenauóunit, nukkehkómukꝏ̄onganꝏ̄ wame matikkenukeg.
89.51 Nish nashpe kummatwomog, woi Lord, ashpunáadtummoh[e]ttiche: nish nashpe ushpunnumáhetticheh wutontanehtuongash sasequnadt.
89.52 Wunnanumunach Jehovah micheme. Amen, kah amen.
90.0 {Uppeantamooonk} Moses {Manittoowomp}.
90.1 WOi Lord, ken nutayeuonganun ut wame pometuonganehtu.
90.2 Asquam wadchauash neekininnꝏ̄g, kah asquam kahkénauwehtéauouan ohke kah muttaok, wutch micheme onk yaan micheme ken kum-Manittꝏ̄.
90.3 Kukquinnuppin wosketomp en paguanuonganit, kah kussim, quskeek kenaau wunneechanꝏ̄oh wosketompaog.
90.4 Newutche nequt muttannongane kodtummꝏ̄ tatuppeyeuꝏ̄, ut anaquabean, wunnonkou, pamshunk, kah onatuh nukkonáe askuhwheteaonk.
90.5 Kutogque moncheaheoog tommogka[u]it, nag onatuh kaémuk: nompoaeu tatuppeyeuꝏ̄og m[á]skit sonkuk.
90.6 Nompoáe nꝏ̄nꝏ̄han, kah neekin: wunnonkꝏ̄uk tummehthamun, kah uhpꝏ̄teau.
90.7 Newutche nummohtuppaémun nashpe kummusquanittamꝏ̄onk, kah nashpe kummishe musquanitteaonk nꝏ̄taméhitteamun.
90.8 Kupponum nummohtuppaémun nashpe kummusquanittamꝏ̄onk, kah nashpe kummishe musquanitteaonk nꝏ̄taméhitteamun.
90.9 Newutche wame nukkesukodtumunnonash mahtshaash ut kummishe musquanitteaonk: nutogque mahtshadtomun nukkodtumꝏ̄munnonash aunchemꝏ̄enuut.
90.10 Nukkesukodte nukkodtumꝏ̄munonash nesausuk tahshinchagkodash: kah shwosuk tahshinchagok, nashpe menuhkesuonk, onch ummenuhkesuonk sauámamꝏ̄onk kah onkquomomꝏ̄onk: newutche teanuk tummehthamun, kah nuttꝏ̄wemun.
90.11 Howan wahteunk kummusquantamꝏ̄e menuhkesuonk? neaunak kukqushitteaonk, ne nnih kummusquanitteaonk.
90.12 Ne$ne kuhkꝏ̄tomaiinnean ogketamunat nukkesukkodtumunonash, onk woh nupponamumun nuttahhunnonash waantamꝏ̄onganit.
90.13 Qushkish, woi Jehovah, toh uttꝏ̄che? kah aiushkiantash papaume kittinnneumog.
90.14 Woi tapeneauoshussunan teanuk nashpe kummonaueteaonk, onk woh nꝏ̄wekontamumun, kah nummuskauanatamumumun ut wame nukkesukkodtumunnonut.
90.15 Weekontamwáhinnean neáe kesukodtash onkkuppunnanéog, kah kodtumꝏ̄ash ne adt naumog machuk.
90.16 Kutanakausuonk pahkémꝏ̄utch ut kuttinnumut: kah kussohsumóouk en wunnechanꝏ̄wout.
90.17 Kah ꝏ̄neetuonk kum-Manittꝏ̄mun God nukkuhkongqutteuh, kah menuhketeaiinnean wutanakausuonk nunnutcheganunnonash: nux, wutanakausuonk nunnutcheganunnonash menehketeaush[.]
91.1 NNoh wadohkit asampâmukquadtit quanunkquapit, pish appeu wutonkauhtomut wame manuhkesit.
91.2 Nussim papaume Jehovah, noh nutusphouwaonk, kah nꝏ̄wonkónous: num-Manittꝏ̄m, noh nuppabahtanum.
91.3 Wunnamuhkut pish kuppohquohwhunuk wutch wutappéhanoh adchaénit: kah wutch wutannꝏ̄e wesausháonk.
91.4 Kupputtagkúhhup umméqunoh, kah agwu wunnuppawhunnit kuppabahtantam: ꝏ̄nomwayeuonk kutogqunnégonóhkom kah kutóngkouwóhquossꝏ̄.
91.5 Matta pish kꝏ̄wábesuontamꝏ̄h sauskshánittuongash nukkonáeu: asa kôúhquod pomushonk kesukodáeu.
91.6 Asa wesausháonk ne pomushaúmꝏ̄uk pohkenaouut: asa paguanuonk paguateaumꝏ̄ug puhshahquái.
91.7 Nequt muttánnonganogkussuog penushâhettit ut kishke ken, kah piukqut muttannonganogkussuog ut kuttinnohkôunit: qut pish matta kuppasꝏ̄sukkongkꝏ̄un.
91.8 Webe kuskesukqut pish kꝏ̄che naumun, kah pish kenaum wutonkquatunk matcheetou.
91.9 Newutche kuttaiimup Jehovah, noh nuttuspꝏ̄waonk, quanunkquapit, kutayeuonganit.
91.10 Matta pish kummáchoppino: asa pish matta wesaushaonk pasꝏ̄sukkꝏ̄mmꝏ̄ kꝏ̄tahtuonk.
91.11 Newutche ahtuhshau wut-angelsumoh wutche ken: woh kenanaaihhukquog nish noh kummayut.
91.12 Nag kutahshinukquog ut wunnutcheganꝏ̄out: ishkont kuttogkussittassun qussuk.
91.13 Pish kuttashkukau qunnônou kah adder: wuskoshimꝏ̄m qunnônou kah dragon pish kuttashkukau agwe kusseetut.
91.14 Newutche ꝏ̄womoausuonk nupponamungqun, newajeh pohquohwhunog: nukqunnunkqueh, newutche wahteoun nꝏ̄wesuonk.
91.15 Nꝏ̄weequetummunk, onk nunnampꝏ̄hamau: nꝏ̄weetom ut wuttammepunnónat, nuppohquohwhun, kah nukquihtiánum.
91.16 Pish nuttápe sepepomantamóonk: kah nunnaumwah nꝏ̄wadchanuwaonk.
92.0 {Sabath dayeu unnꝏ̄homaonk}.
92.1 Wunnegen tabuttantamauun Jehovah, kah unnꝏ̄homun kꝏ̄wesuonk, woi quanunkquapean.
92.2 Nahtikon kꝏ̄womoausue kitteamonteanitteaonk nompôáeu: kah kuppabahtanumitteaonk ásenukóhkish.
92.3 Ut puhpequoánit piukquómposik pémuneóhtanash, kah ut psaltery, kah ut harp wônóntꝏ̄wag.
92.4 Newutche ken Jehovah kꝏ̄weekontamwáhe nashpe kutanakausuonk: nummishe muskouanatamóntam nashpe wutanakausuongash kenutcheg.
92.5 Woi Jehovah, uttoh en missi kutanakausuongash, kah kuttenantamꝏ̄ongash mꝏ̄nâiyeuꝏ̄ash.
92.6 Puppinashimwe wosketomp matta ꝏ̄wahteauoúun: asuh mattammog matta wahtamꝏ̄un.
92.7 Matchetou sonkutche onatuh moskétuut, kah wame anakausitcheg matcheseonk adtanneghettit, ne onkwoh micheme pagwanôog.
92.8 Qut ken Jehovah quanunkquappean micheme.
92.9 Newutche kusseh kummatwómog, woi Jehovah, newutche kusseh kummatwómog pish paguanúog: wame anakausitcheg matcheseonk pish séahwhôog.
92.10 Qut nutaskon kutáshin onatuh wutáskonit nequtyeuwun; nussussequnit wuske pumme.
92.11 Kah wonk nuskesuk pish naum nukkodtantamóonk ut nummatwomut, kah nuttaúogash pish nꝏ̄tamwog ne kodtantamon papaume matchetowog neg waabetunkquéaneg
92.12 Sampweusseaenúog kussétuog onatuh palme mahtug: pish unneetu onatuh musquohtugkusseit ut Lebanon.
92.13 Yeug ahkuhteámukeg ut weekit Jehovah, nag pish dtannetuog wutchippenutunkanit num-Manittꝏ̄mun.
92.14 Nag pish yeayatcheh dtannegen meechum, mahtantamwáhettit, nag pish wunnogkꝏ̄og, kah ashkoshkꝏ̄ꝏ̄og.
92.15 Onk woh nahtitteáog Jehovah sampwésu: noh nukqussukquánum, kah matta penoweseonk ahtóou.
93.1 IEhovah wutassꝏ̄timun, hogkꝏ̄ wohquáunissónk, Jehovah hogkꝏ̄ menuhkesuonk, puttugquábussu: kah muttaok menehketeauun, onk woh matta ontohtano.
93.2 Kutappuonk meneketeauun nôadt; ummicheméyeu.
93.3 Tommogkon mishontꝏ̄wau, woi Jehovah, tommogkon mishontowau wuttauatongqussu, tommogkon mishéheau wuttugkꝏ̄moh.
93.4 Jehovah quanunkquappit mꝏ̄cheke missugken onk ꝏ̄wadtauatonkqussuonkanꝏ̄ monaog nippéog, onk kehtóntukquog ut kehtahhannit.
93.5 Kꝏ̄wauwâongash ahche wunnamuhkutéyeuꝏ̄ash: wunneetupanatamꝏ̄onk tapeneunkquod ut kekit, woi Jehovah micheme.
94.1 WOi Jehovah Manit noh annꝏ̄táonk wadchiyéuꝏ̄k, woi Manit noh annꝏ̄táonk wadchiyéuꝏ̄k, wôhsish.
94.2 Tahshin kuhhog woi ken wásittuman ohke: onkquattau pittuánumꝏ̄.
94.3 Woi Jehovah toh uttꝏ̄che matcheetowog, toh uttꝏ̄che matchetowog pish weekontamwog?
94.4 Toh uttꝏ̄che pish kuttꝏ̄og, kah keketꝏ̄kóntamwog woskehittuongash: kah wame anakausitcheg matcheseongash pish waéenowaog?
94.5 Nag sokqshanáog kummissinninnumoh, woi Jehovah, kah onkkapunnataúog kutahtáuonk.
94.6 Nusháog sekousqua, kah penowóhteuh: kah nusháog mowadtꝏ̄shꝏ̄neg.
94.7 Qut onch nꝏ̄waog, Jehovah matta wunnaumꝏ̄un: asuh um-Manittꝏ̄moh Jakob matta ꝏ̄tꝏ̄wóntamꝏ̄un.
94.8 Wohtamꝏ̄k kenaau puppinashimwe wosketompaog kenugke missinninnuut: kah kenaau mattammágwog aquompak pish kꝏ̄waantamumwꝏ̄.
94.9 Noh áhkitteadt mehtaúog, sunnummatta woh nꝏ̄tamꝏ̄? noh áyig muskesuk sunnummatta woh naumꝏ̄?
94.10 Noh sasamatahwhont penuwohteuh, sunnummatta woh sansamatahwhôu? noh kohkꝏ̄tomauont wosketompuh wahtunteáonk, sunnummatta woh wahteauouun?
94.11 Jehovah wahteóh wuttenantamꝏ̄ongash wosketompoh nish tahnꝏ̄cheyeúꝏ̄gish.
94.12 OOnánumau wosketomp sasamakoúwhadt, woi Jehovah: kah kahkꝏ̄tomauadt wutche kuttinnaumatuonganit.
94.13 Onk woh kittinnumau anwôhsinꝏ̄onk wutch onkquommomꝏ̄onganit: nô pajeh pahsahthamadt matcheetowog.
94.14 Newutche Jehovah matta pogkenáou ummissinninnumoh: asuh matta nukkodtumꝏ̄ wutahtouonk.
94.15 Qut wussittumóonk qunnuppémo en wunnomwausseonganit, kah wame sampwutteahóncheg wutásukkomunneau.
94.16 Howan wáabehtamwanshit ayeuuhkonittue matchesécheg? howan neepaiéhtamwánshit ayeuuhkonittue anakausitcheg matcheseongash?
94.17 Jehovah matta áninnumaiégis: nukketeahogkou teanuk woh chéquneiyeu.
94.18 Anꝏ̄wáon nusseet tꝏ̄nequshin: kummonaneteáonk, woi Jehovah, nukkogkanukkup.
94.19 Mônak nuttenántámꝏ̄wongash nuttahut, kꝏ̄nenéhhuwaongash wuttáphukqunash nukketeahogkou.
94.20 Wutappuonk matcheséonk sun woh kꝏ̄weechayeúmukqun? ayik woskéhuwaonk nashpe naumatuonk.
94.21 Nag moéog ayeuuhkonittue ukketeahogkôunoh sampweusseaen: kah ꝏ̄sumaúoh en nuppunnat matta woskéhuwâe wsqueheonk.
94.22 Qut Jehovah nuttusphouwaonk: kah num-Manittꝏ̄m nuttusphouéongane qussuk.
94.23 Kah noh pish upputtagquehtáhwhôh nehenwonche ummatcheseonganoash, kah pish wuttúmmetáhwhoh ut nehenwonche ummatcheseonganꝏ̄óut: nux, Jehovah kum-Manittꝏ̄mun pish wuttummetahwhoh.
95.1 HO peyonk ketꝏ̄homauontuh Jehovah: weekontamwe mishontꝏ̄wohkôontuh qussuk kꝏ̄wadchanitteáonganun.
95.2 Peyontuh anaquabit nashpe sampꝏ̄waonk: kah weekontamwe mishóntꝏ̄wóhkôontuh nashpe ketꝏ̄homaongash.
95.3 Newutche Jehovah missugken God: kah missugken ketassꝏ̄t anuwe wame manitꝏ̄og.
95.4 Ut wunnutcheganit mꝏ̄nôeiyeuash ut ohkekontu ohteau: kah kodúhkâuágu madchúash wuttáiheash.
95.5 Kehtoh wuttaihe, kah wutáyimunap: kah wunnutchegash kestauꝏ̄p nunnóbohke.
95.6 Ho peyunk waussumóntuh, náaétuh, appésittukqussinuttuh ut anaquabit Jehovah kezhúkqueagup.
95.7 Newutche noh kum$Manittꝏ̄mun, kenaau ummissinninnumoh wunnadtuppꝏ̄wonganit, us-shepsoh ut wunnutcheganit: yeu kesukok nꝏ̄tamóg ꝏ̄wadtauatonkqussuonk,
95.8 Ahque manuhketeáágk kuttahhuwoash, onatuh penuánittuonganit, kah onatuh qutchehuwae kesukodtut touohkomukqut.
95.9 Kꝏ̄shhuwóog quajhukquéan, kah natinneakôshettit, kah naumohettit nutanakausuongash.
95.10 Yauuncháge kodtumwáeu yeu neuantamhukqunah pométeonk, kah nussip, neg missinninnuog panneaûoh wuttahhꝏ̄oh, kah matta wahteauog nummayash.
95.11 Nag musquanumog nutchadchekéimog: onk woh matta petutteauóog, nutanwôsinnꝏ̄onganit.
96.1 WOi ketꝏ̄homok Jehovah weske anꝏ̄homaonk: ketꝏ̄homok Jehovah ut wame ohkeit.
96.2 Ketꝏ̄homok Jehovah, ꝏ̄nantamꝏ̄k ꝏ̄wesuonk: nahtitteak ꝏ̄wadchanꝏ̄waonk kesukodáeu.
96.3 Pahketauok wussohsumóonk kenugke penuwohteatu: ummonchanatamꝏ̄wongash ut kenugku wame missinninnútu.
96.4 Newutche Jehovah missugken; kah mishe waásumâu: noh woh mꝏ̄cheke qushau ánue wame manittꝏ̄og.
96.5 Newutche wame manittóog ut wutohtimoneat neukontunkanog: qut Jehovah ayimup kesukquash.
96.6 Quttianatuonk kah wohquanissuonk anaquabit ohteau: menuhkesuonk kah ꝏ̄netuonk ohtaash ut ꝏ̄neetupanatamwe wekit.
96.7 Aninnumók Jehovah, woi kutauwadtuonganou missinninnuog, aninnumók Jahovah sohsumꝏ̄onk, kah menuhkesuonk.
96.8 Aninnumok Jehovah wussohsumꝏ̄onk newadchiyeuꝏ̄k ꝏ̄wesuonganit, paudtauꝏ̄k magꝏ̄onk, kah peyunk wutchippunnutunkanit.
96.9 Woi waasumok Jehovah ut ꝏ̄neetupanatamwe ꝏ̄netu[og]anit: wabesek ut anaquabit wame ohke.
96.10 Nꝏ̄wag ut kenugke penuwohteaut Jehovah assꝏ̄tum, kah muttaok menuhketeauun kah mat pish ontohtano: noh sampwe wussumau missinninnuh.
96.11 Kesukquash weekontamꝏ̄mꝏ̄utch, kah ohke muskouantamꝏ̄mꝏ̄útch: kehtóh mishontꝏ̄omꝏ̄utch kah ne noh ohtag.
96.12 Ohteuk muskouantamꝏ̄mꝏ̄utch, kah wame ne noh ohtág; neit pish wame metugquash touohkomukqut weekontamꝏ̄mꝏ̄ash.
96.13 Ut anaquabit Jehovah newutche peyau newutche peyau wussittumunat ohke: sampweusseae wusittum muttaok: kah missinninnuh nashpe ꝏ̄nomwayeuonk.
97.1 IEhovah wutassꝏ̄timun, muttaok weekontamꝏ̄mꝏ̄utch, monakish munnohhánash muskouantamꝏ̄mꝏ̄utch.
97.2 Mahtokqs kah pahkenai ꝏ̄weenuhkongqun: wunnomwausseonk kah wussittumoonk wuttappuongane menuhkesuonk.
97.3 Nꝏ̄htau wunnegonuhkongqun, kah chikohswau ummatwomoh neit weenu.
97.4 Ukkuts[n]aumunash wohsumꝏ̄mꝏ̄ash muttaok: ohke wunnaumun onk nunnukshau.
97.5 Wadchuash sabahtaash onatuh wax ut anaquabit Jehovah: ut anaquabit uketassꝏ̄tamꝏ̄moh wame ohke.
97.6 Kesukquash nahtitteomꝏ̄ash ꝏ̄nomwausseonk, kah wame missinninnuog naumwog wussohsumoonk.
97.7 Wame neg waasumoncheg neuhkontunkane Manittꝏ̄ akojhettich, waeenomoncheg neukontunkane Manitto: n$noh waeenomꝏ̄k kenaau wame Manittoog.
97.8 Sion wunnꝏ̄tamun onk weekontamup, kah wuttaunoh Judah weekontamwog: newutche kꝏ̄sittumꝏ̄wongash woi Jehovah.
97.9 Newutche ken Jehovah kukqunnunkquap yeu ut wame muttaohket: ken kuttashinit anue onk nag wáme Manittꝏ̄og.
97.10 Kenaau womonogish Jehovah, sekeneamꝏ̄k matchit: noh wadchanau ukketeahogkouꝏ̄oh ꝏ̄neetupanatamꝏ̄moh, nah uppohquohwunoh wutch wunnutcheganꝏ̄wout matcheetowog.
97.11 Wequaj ohkehtaeu wutche wunnomwausseaenuog, kah weekontamꝏ̄onk wutch sampwutteahoncheg
97.12 Weekontamꝏ̄unok Jehovah kenaau wunnomwausseogish: kah tabattantamóg mehquoantamóg ꝏ̄neetupanatamꝏ̄onk.
98.0 {Ketoohomwaonk.}
98.1 WOI ketꝏ̄homok Jehovah wuske nꝏ̄homaonk newutche mahche nꝏ̄homaonk newutche mahche ussu monchanatamwe usseongash, wuttinohkou kah ꝏ̄neetupanatamwe wꝏ̄hpit ayimmꝏ̄ꝏ̄ wadchanuaonk.
98.2 Jehovah wahteauwahuwop ꝏ̄wadchanuwaonk: ꝏ̄nomwausseonk nahtitteop ut anaquabhettit penuohteaog.
98.3 Mehquántamup ummonaneteaonk kah ꝏ̄nomwayeuonk nogque en weekuwout Israel: wame aongkouohkumukquash naumwog ꝏ̄wadchanꝏ̄waonk kum-Manittꝏ̄mun.
98.4 Weekontamwaeu wuttauatongqussek en Jehovah wame ohke mishontowagk, kah muskouantamꝏ̄k, kah annꝏ̄hamunk tabuttantamoonk.
98.5 Ketꝏ̄hamok Jahovah mashpe harp: nashpe harp, kah wadtauatongqussue ketꝏ̄homaonk.
98.6 Weeche monopuhpequoanash, kah ꝏ̄wadtauatongqussuonk cornet: weekontamwae mishantꝏ̄wagk ut anaquabit Jehovah ketassꝏ̄t.
98.7 Kehtoh mishontꝏ̄waj, kah ne noh ohtag: muttaok kah neg noh wodtôhkutcheg.
98.8 Tommogkonog pohponkanitchahwohettich: wadchuog weekontamwuhhettich moaeu.
98.9 Anaquabit Jehovah, newutche peyau wussittumunat ohke: nashpe wunnomwausseonk wussittum muttaok, kah missinninnuog nashpe tatuppenehettuonk.
99.1 IEhovah wutassꝏ̄timun missinninnuog nunnukshahettich: appu ut cherubimsut, ohke kukkuhqushquemꝏ̄utch.
99.2 Jehovah missugken ut Sion: kah qunnonkquappu anue wame missinninnuh.
99.3 Nag wasittumohettich mohsag kah ohqunneungquok kꝏ̄wesuonk, newutche wunnetupanatamweyeuꝏ̄.
99.4 Ummenuhkesuonk ketassꝏ̄t womantam wussittumoonk, kummenuhkehteoh sampweusseonk, kummenuhkehteoh sampweusseonk: kutussen wussittumoonk kah sampweusseonk ut Jakob[]ut.
99.5 Tahshinꝏ̄k Jehovah kum-Manittꝏ̄mun, kah waussumok ut ukquensittassumꝏ̄unit newutche wunneetupanatam.
99.6 Moses kah Aaron ut kenugku wussephausueneumut: kah Samuel kenukku nag weequetukeg ꝏ̄wesuonk: weehquetumauaog Jehovah, kah noh wunnampꝏ̄homauoh nahog.
99.7 Ukkinnꝏ̄nuh ut qunnukque mahtokqsit nanaiteauog ꝏ̄wauwaongash, kah kuhkꝏ̄aongash nish anummaóhpash.
99.8 Nag kenampꝏ̄hhamauoog woi Jehovah kum-Manittꝏ̄mun: ken God nag aquoantamauadt, qut kussasamatahwhopanneg wunnatinnehamꝏ̄wongash.
99.9 Tahshinꝏ̄k Jehovah kum-Manittꝏ̄mun waussumꝏ̄k ut ꝏ̄neetupanatamwe wadchuut: newutche Jehovah kum-Manittꝏ̄mun wunneetupanatam.
100.0 {Tabuttantamoe ketoohomaonk}.
100.1 WEEkontamwae mishantowohtok Jehovah kenaau wame wutahtimoneunk
100.2 Weekontamwae waussumok Jehovah ketꝏ̄homꝏ̄e peyunk anaquabit.
100.3 Wahteauꝏ̄k, Jehovah n$noh God, n$noh kezhukqueagkup, qut matta kenawun kenawun n$noh ummissinninnumoh, kah wuttishepwussumoh wunnadtuppꝏ̄wonganit.
100.4 Tabuttautamoe petutteagk ꝏ̄squoantamut, kah ut wutchippinnutunkanit nashpe waeenomaonk tabuttantamꝏ̄k ꝏ̄nanatamꝏ̄k ꝏ̄wesuonk.
100.5 Newutche Jehovah wunneetou, ummonaneteaonk michemohteau: kah ꝏ̄nomwayeuonk nagwutteohteau wame pometeonganit.
101.0 {Ukketoohomaonk} David.
101.1 Nuttinnꝏ̄homom monaneteaonk kah wussittumꝏ̄onk: ken woi Jehvovah ketꝏ̄homoush.
101.2 Nꝏ̄wáantammúun nuhhog en pahke mayut, woi aquompak kuppeyaauseh? pahketeaháe nuppompomusham nuttinnomukkomukqut.
101.3 Matta nupponamꝏ̄ matcheseonk anaquabeh: nussekeneam wutanakausuonganꝏ̄ nag pohchacheg, matta pissogqsháno nuhhogkat.
101.4 Musquantamwu metah nutamahkongqun: matta nꝏ̄waheau matcheetowaenin.
101.5 Howan kemeu matchénont wetatteamunguh, noh nuttummetoh: noh páhtuanumweanungqussit, kah pahtuánumwutteáhhont, matta nutchéqunehteauóh.
101.6 Nuskesukquash naum pabahtanumutcheg wutohtuout, onk woh nag nꝏ̄wetomukquog: noh pomshadt pahke mayut pish nꝏ̄tinnunnúmun.
101.7 Noh asꝏ̄k[i]komwe anakausit, matta woh nꝏ̄weetô[m]ukꝏ̄h: noh pannꝏ̄waégit, matta woh appeu anaquabeh.
101.8 Nompoáeu nuppaguanôog wame matchesecheg ut wutohtimóneat: onk woh nuttummetoh wame matchesecheg wutch wutꝏ̄tanit God.
102.0 {Onkkupinadt uppeantamoonk, kooshkoadt, onk sokanuk ummauunnittassuonk ut anaquabit Jehovah}.
102.1 NOOtash nuppeantamóonk, woi Jehovah: kah nummauonk peyaaúnukqush.
102.2 Ahque puttaghumah kuskesuk wutche neen wuttammepunnáon, ahchꝏ̄sittah, weehquetumauúnon, teanuk nampꝏ̄homah.
102.3 Newutche nukkesukkodtumash mohtupaémoash onatuh pukutáut, kah nuskonash chikohtaash onatuh kishkenau.
102.4 Nuttah togkodtamun, kah mussꝏ̄pohteau onatuh askoskqut: newaj wanántam nummeechinat nupputtukqunnunk.
102.5 Newutche nꝏ̄wadtauatongqussue chéquttummꝏ̄onk nummáhchekonáim.
102.6 Nutogqunneunkqus pellikanit ut touóhkomukqut: nutogqunneunkqus weésuut ut touóhkomukqut.
102.7 Nutaskwéteam, kah nutogqunneunkqus wameshashquésuut nonsieu ut woskéche kommuk.
102.8 Nummatwomog nummeech pukquée onatuh puttugquanunkanit: kah nukkinnetópánum nꝏ̄tattamꝏ̄onk nussippéquash.
102.9 Newutche nummeech pukquée onatuh puttugquanunkanit: kah nukkinnetópánum nꝏ̄tattamꝏ̄onk nussippéquash.
102.10 Newutche kutjishánitteaonk kah kummishe musquánitteaonk, newutche kuttáhshinip kah wonk kuppenuhkoneh.
102.11 Nukkesukkodtumash ogqunneunkquodtash onkaóhtaut amaeémꝏ̄uk: onk nummussꝏ̄pás onatuh ashkoshqut.
102.12 Qut ken, woi Jehovah, pish kummichemap, kah kummequanumitteaonk en wame pometuonganit.
102.13 Pish kutomohkem, kah pish kummonanum Sion: newutche ahquompi kitteamonteánumonat, nux kuhquttumꝏ̄e ahquompi peyaumꝏ̄.
102.14 Newutche kuttinninnumog tapeneaúmwog ukqussukquanumash: kah womantamwog uppuppiseiyeum.
102.15 Nemehkuh penuohteaog wabesuóntamwog ꝏ̄wesuonk Jehovah: kah wame tahsꝏ̄tamwog ohkeit, kussohsumóonk.
102.16 Jehovah weekehteadt Sion, nogqussu ut wussohsumꝏ̄onganit.
102.17 Wuttꝏ̄antam uppeantamꝏ̄onk noh nonsiyeuut, kah matta jishóntamꝏ̄ nag uppeantamꝏ̄onganꝏ̄.
102.18 Yeu pish wussukwh[ó]su ut paaúmꝏ̄ug pometuonk: kah missinninnuog neg kezheámukùppanneg, waeenomáog Jehovah.
102.19 Newutche womompu wutch quanunkquapit ꝏ̄neetupanatamwe week: wutch [kesukqut sukkut] Jehovah naum ohke.
102.20 Wunnꝏ̄tamunat wutchéquttummꝏ̄onk kopshagkunit: wutompinneónat yeug káhtimutcheg nuppꝏ̄onk.
102.21 Wahteauwáhuwonat ꝏ̄wesuonk Jehovah ut Sion: kah wasumáonk ut Jerusalem.
102.22 Missinninnuog mo[é]hettit, kah asꝏ̄tamꝏ̄ongash waussumónat Jehovah.
102.23 Noh nꝏ̄chumwéhteau nummenuhkesuonk ut mayut, tióhqutteau nukkesukkodtumash.
102.24 Nussip, woi num-Manitꝏ̄m, ahque amáuneh nôeu ut nukkesukkodtumut, kukkodtumꝏ̄mash pannuppóhtaash ut wame pometuonganit.
102.25 Nꝏ̄wadt kupponamup quenohtag ohke, kah kesukquash wutanakausuongash kenutchegash.
102.26 Nag pish mohtupaémoash, qut pish ken kummichemap, nux wame pish nekonneaiyeuꝏ̄og onatuh hogkꝏ̄onganit: nag pish kutôsꝏ̄wunnôog onatuh petúsqushaonk, kah nag pish ôsꝏ̄wunnôog.
102.27 Qut ken noh nan, kah kukkodtumꝏ̄mash matta pish wohkukqushinninnꝏ̄ash.
102.28 Wunnaumónneunk wutch kittinnumog pish nagwutteaéyeúog: kah wunneechannꝏ̄oh pish menuhkhéoog ut anaquabean.
103.0 {Ukketoohomaonk} David.
103.1 Wunnanum Jehovah, woi nukketeahogkou kah wame ne apetunkqueh ꝏ̄neetupanatamwe wesuonk.
103.2 Wunnanum Jehovah woi nukketeahogkou: kah ahque wanontash wame ꝏ̄nenehhuongash.
103.3 Nnoh kutahquoantamunk wame kummatcheseongash n$noh neetskehteau wame kummahchinnaongash.
103.4 N$noh pohquohwuttau kukketeaonk wutch paguanuonganit: noh kutchetukquabunuk ꝏ̄womoausuwu womoausuonk, kah ukkitteamonteanitteae monaneteaongash.
103.5 Noh tapehteau kuttꝏ̄n nashpe wanegukish: kꝏ̄skenuꝏ̄onk wuskehteáuun onatuh wompsukukquáut.
103.6 Jehovah wunnehteau sampweusseonk, kah wussittumoonk wame neg was[h]hitcheg.
103.7 Wahteauwaheau ummayash Mosesuh, wutusseongash ut wunnaumonat Israel.
103.8 Jehovah momaneteau, kah kitteamonteaneteau, chekeu musquantam, kah monat ummonanéteaonk.
103.9 Matta nagwutteáeu auskomuwau, asuh matta micheme musquanitteauou.
103.10 Matta kuttinhukkꝏ̄unan neane matcheseog asuh mat kuttinonkquatunkꝏ̄unnan neane panneusseog.
103.11 Newutche néane kesuk qunuhquok anue onk yeu ohke: nenukkukqun ummonaneteaonk nag quashoncheg.
103.12 Wutch wutcheksuau onk yeu pajeh wutchepwoou: na nꝏ̄hque kutontahtunk qunnan kummatcheseonganunnonash.
103.13 Onatuh wutꝏ̄shimáu kodtumonteanumont wunneechanoh, ne wuttinne Jehovah kitteamonteanumon neh quoshukqutcheh.
103.14 Newutche wahteau toh anhenogus: mehquoantam nuppuppissaiyeumun.
103.15 Qut wosketomp ukkesukkodtumash ogqunneonkquodtash moskehtuut: onatuh ohteakone uppeshaônit, ne wuttinnegin.
103.16 Newutche wabanuppamukaumun, neit mohtupaemo, kah ne ohtagkup matta wonk pish ꝏ̄wahteauouun.
103.17 Qut ummonaneteaonk Jehovah wutche micheme onk yean micheme nag quoshoncheg: kah wussampweusseonk wunnechaneunk onk wunnechanꝏ̄oh.
103.18 Neh nauaihteanutcheh ꝏ̄nꝏ̄waonk: kah neg mehquontogig wuttinnꝏ̄waongash woh wutussenaoash.
103.19 Jehovah quaquoshweetam wutappuonk ut kesukquehtu kah wutassꝏ̄tamoonk wunnanauwunumun wame.
103.20 Wunnanumo'k Jehovah kenaau wut-Angelsumoh mishimmenuhkeseog kah usseog wuttinnꝏ̄waongash, kukkehtámog ꝏ̄wodtauatonkqussue kuttꝏ̄wonk.
103.21 Wunnanumok Jehovah kenaau wame wutayeuwehteomuh kenaau wuttinnumoh usseog uttoh unnantog.
103.22 Unnanumok Jehováh kenaau wame wutanakausuongash[,] papannuppe wutassꝏ̄tamꝏ̄onganit: wunnanum Jehovah woi nukketeahogkou.
104.1 Wunnanum Jehovah, woi nukketeahogkou, woi Jehovah num[-]Manittꝏ̄m muttae missugken: kuthogq sohsumoonk kah wohquanissuonk.
104.2 Kupputhogkꝏ̄ kuhhog wequai onatuh hogkꝏ̄onk: kupishquáginum kesukquash onatuh wadchukemꝏ̄up.
104.3 Nohponum wuttabasseash wekit ut nippekontu, noh ayik matohqs wuttatuppequanumuk, noh pomushohkonau wunnuppuhwhunuh ut wabanit.
104.4 Noh ayeuau wut-Angelsumoh nashauauittꝏ̄in: wuttinnumoh nꝏ̄nꝏ̄wunnaeu nꝏ̄htau.
104.5 Noh wunnohtau quenohtag ohkeh, matta woh ontohtanꝏ̄h micheme
104.6 Kupputagguhhumun mônoi onatuh hogkꝏ̄wonganit: nuppe wohqutohteauonk nish wadchuash.
104.7 Nag auskomádche wussemowog: ꝏ̄wadtauatongqussuonganꝏ̄ keneempomog nag kenupshaog.
104.8 Nish kukkuhquemꝏ̄ash wadchuut nish wowussumꝏ̄ash en ꝏ̄nohteaouut, uttoh adt quoshaeihtamop.
104.9 Kꝏ̄nohtoh kuhkinneganash, matta woh anuushomunꝏ̄ash nish matta woh qushkemunꝏ̄ash nuhkuhkomunât ohke.
104.10 Annꝏ̄nau tohkekomeuh ut passohteaiyeuut, ne anitchuog wodchuuhkontu.
104.11 Wattattamwuhheaog nish noh puppinnashimwoh ut ohteakonit: touohkomukque assesog ontham ukkonkkuhtꝏ̄nꝏ̄onk.
104.12 Kishke nag puppinshasog mamachekesukqut ꝏ̄adshaiyeuog: nen kuttꝏ̄waog ut wuttuhquinnehtu.
104.13 Wuttattippadtaou wadchúash wutch quanunkquok week: ummeechummuonk kutanakausuonk tapehteau ohke.
104.14 Ayim moskéhtuash nékinit wutche puppinnashimwog: kah wunnépogquash wutch wutauwohteaonganit wosketomp: onkwoh paudtau meetsuonk wutch ohkekontu.
104.15 Kah wine ne weekóntamwáhteunk wosketomp wuttah, kah pummee ayimꝏ̄mꝏ̄uk wuskesuk wohsittàut: kah petugqunnunk mánuhkehteaháhont wosketompuh.
104.16 Ummehtugkumash Jehovah numwóhteau, utchikupog ut Lebanon neahketeahpoh.
104.17 Nawuttit wadjisheahkoneau psuksésuk: kah stork ꝏ̄wetu kꝏ̄wáoh.
104.18 Kussókôiye wadchuash, wutusphuaonganꝏ̄ touóhkomukque goatsoh: kah qussukquanuhtu wôhtuhquásog.
104.19 Kehtimau nanepâuzshádtuh uttꝏ̄cheyeúꝏ̄ut, nepâuz wahteau toh woh adt wayont.
104.20 Kutayim pohkenâi, onk nuhkon: neit wame puppinashimwussog touôhkomukqut uppimmaiinneau.
104.21 Wushkoshimwe qunnónouwemésog nehnehkóntamwog neawuttamwuhhettit: kah natinnehámwog ummeetsuonganꝏ̄ wutch Godut.
104.22 Pashpishonche, mohmoéog kah sepsinwog assampamukquodtut.
104.23 Wosketomp sohham en wutanakausuonganit, kah ꝏ̄tamanatamonganit na en wunnonkꝏ̄ꝏ̄wut.
104.24 Woi Jehovah tahshinnúꝏ̄ash kutanakausuongash? kutussénash wamu ut waantamꝏ̄onganit: ohket numwohteau kꝏ̄ween[a]ieetuonk.
104.25 Kah missi kah mishigski kehtoh, uttoh adt pumáhhomwúhhettit matta woh wôáun[un]kig, naneeswe papeississitcheg kah matikkénukeg puppinashimwog.
104.26 Na pomushaumꝏ̄g kuhtꝏ̄nogquosh, noh pꝏ̄tab kuttaiyimau, nawuttit pûhpin neat.
104.27 Yeug wame kutannaónukquog, onk woh n[a]g kutassamóog nish noh uttꝏ̄che.
104.28 Uttohassamadt ne mukkinnumunneau: kꝏ̄wôhshwunum kenukutcheg onk nag kuttáphéoog nashpe wanégik.
104.29 Kupputtagguhhum kuskesuk, nag wuttammepunnáog: kutamaùnumun wunnashauonganꝏ̄, onk nuppꝏ̄og, onk quinnuppéog en puppissiyeúunneat.
104.30 Kutannꝏ̄n kenashaúanit onk nag kezhéaog: kah kꝏ̄skéhteóh woskéit ohke.
104.31 Wussohsumꝏ̄onk Jehovah michemohteau: Jehovah weekontam ut wutanakausuonganéhtu,
104.32 Móninneam ohke, kah nunnukeshau: mussinnum wadchúash, onk nish qussóhtóouash.
104.33 Nukkuttꝏ̄homau Jehovah tisohkepomantam: nuttinnꝏ̄homau tabuttantamꝏ̄ongash num-Manittꝏ̄m, ash papomantamop.
104.34 Nunnatwânumáonk weetumungquot: nꝏ̄weekontam ut Jehovah.
104.35 Matcheseáenúog mohtupaéhettich wutch ohket, kah ahque wonk matcheetowaenúutch: wunnânum Jehovah woi nukketeahogkou waeenomꝏ̄k Jehovah.
105.1 WOi tabuttantamok Jehovah, wehquetumok ꝏ̄wésuonk: wahteauwahuwagk wutússeongash ut kenugke missinninnútu.
105.2 Ketꝏ̄hamok, anꝏ̄hamok ketꝏ̄hamaongash: wéogquttomꝏ̄k wame ummonchánatamwe anakausuongash.
105.3 Waeenomok ut wunneetupanatamwu ꝏ̄wesuonganit: wuttahhꝏ̄wóash weekontamꝏ̄mꝏ̄utch neg natinnewhóncheg Jehovah.
105.4 Natinnehꝏ̄k Jehovah kah ummenuhkesuonk: natinnehamꝏ̄k wuskesuk micheme.
105.5 Mehquontamꝏ̄k monchanatamwu wutanakausuongash nish asépash: ummonchanatamꝏ̄wongash, kah wussittumꝏ̄ongash ut wuttꝏ̄nut.
105.6 Woi kenaau Abraham ꝏ̄skannemuneoh: kenaau wunneechanoh Jakob pepénaômpuh.
105.7 Noh Jehovah kum-Manittꝏ̄mun: ꝏ̄sittumꝏ̄ongash yeuut wame muttaohkeit.
105.8 Mehquantam ꝏ̄nꝏ̄waonk micheme: wuttinnꝏ̄wáonk ne ánꝏ̄wop nequt muttannongane pometeongash.
105.9 Ne ꝏ̄nꝏ̄wáonk ayikup nashpe Abrahamoh, kah wadchadchekéimáonk Isaakoh.
105.10 Kah ummenuhkéhteaun ne nan Jakoboh, wutche naumatuonk: kah Israeloh wutch machemohtag wunnꝏ̄waonk.
105.11 Anꝏ̄wadt, ken kuttinnumaush ohket Canaan, kutahtaongane ohteuk.
105.12 Ohguhshettit wosketompaog: nux, kutohgussumwꝏ̄, kah kuppénuwohteamwꝏ̄ naut.
105.13 Aáhettit wutch wutohtimóneat onk yaan wutohtimóneat: kah wutch asꝏ̄tamꝏ̄onganit, en onkatogane missinninnûut.
105.14 Matta unnánumôou howáne woskéhuk naghok, nux áushkómau ketahsꝏ̄timwoh wutche nagumôu.
105.15 Ahque mussinh saséqunog, kah ahque woskéheuk nummanittowompomog.
105.16 Wonk weehquetum mashógqunneáonk ut ohket: póhquanum wame anwôhhꝏ̄unne petugqunnunk.
105.17 Noh anꝏ̄nau wosketompoh negonáeu nag wutche, Joseph noh magumukup wutche wuttinnúmun.
105.18 Noh wusseetash woskéhukꝏ̄mꝏ̄ mꝏ̄óshagquogtag: mꝏ̄ôhshog aúmꝏ̄ ukketeahogkôunit.
105.19 Onk nô pajeh wuttinnꝏ̄waonk paaúmꝏ̄uk: wuttinnꝏ̄waonk Jehovah qutchhukqun.
105.20 Ketassꝏ̄t anꝏ̄teámꝏ̄, kah wutómpinneuh: nanaanuaenin ut missinninnútu, kah wussohwhunoh.
105.21 Wutáyeuoh wunnánaunnumenin week: kah nanaánumun wame wutahtóonk.
105.22 Onk woh tahtágkuppinau wussontimaumoh unnantog: kah onk woh kuhkꝏ̄tomauau ukkéhchaiyeumoh waantamóonk.
105.23 Kah Israel peyau Egypt, kah Jakob penꝏ̄wahteao ut ohkeit Ham.
105.24 Kah mꝏ̄chekéheau ummissinninnumoh misheu, kah ummꝏ̄cheke menêhkheuh onk neh ummatwomꝏ̄oh.
105.25 Qunnuppinum wuttahhꝏ̄woash sékeneauonat ummissinninneúmoh, asꝏ̄kekomonat wuttinninnumoh.
105.26 Anꝏ̄nau, Mosesoh wuttinninnumoh: kah Aaronoh neh pepenaúmpoh.
105.27 Nag nahtitteáog ukkehkinneasuonganꝏ̄ꝏ̄ash kenugke nahoh: kah ummonchanatamꝏ̄ongash ut ohkeit Ham.
105.28 Anꝏ̄nau pohkenáiyeuoh, onk ayim pohkenái: kah matta pa[n]néusseog wuttinnꝏ̄waonk.
105.29 Qunnuppinnum nuppéash wusqueheonkanúꝏ̄ut, kah paguanau namohsoh.
105.30 Ohke pasꝏ̄au monaoh tenogkequasog: ut wutchamberumꝏ̄óut kehtassꝏ̄tamwog.
105.31 Ketꝏ̄kóp, onk monaog peyâog mꝏ̄sesúhquog, kah yeuhquog wame ne ohkit.
105.32 Sokanonteau mussegon wutche sokanoni kah nꝏ̄nꝏ̄unneau ohke.
105.33 Kah sóquetahham weenómesippaguash, kah figse mehtugquash, kah póhquetahham matugquash ne ohkeit.
105.34 Ketꝏ̄hkop kah quahquequéshontáog peyauog, kah mꝏ̄páog, matta woh wâômukeg.
105.35 Kah mahchepꝏ̄og wame wunnépaquash ne ohkeit, kah mahchepꝏ̄og ummeechummúonk wutohtuout.
105.36 Kah nushau mohtommégitcheh neit ohkeit: negonne wame ummenuhkesuonganꝏ̄.
105.37 Kah wussohhꝏ̄wu[n]oh ohtóog silver kag gold: kah matta pasuk nꝏ̄chemwése neadtashaùwadthettit.
105.38 Egypt weekontamup, nag monchéhettit: newutche wábesuonganꝏ̄ nag wunohkukkongqunneau.
105.39 Sepagnunum matokqs upputtagúhwhou: kah nꝏ̄tau ꝏ̄wôhsumauóh nukkonáeu.
105.40 Weehquetumohettit, uppaudtaoh pꝏ̄hpꝏ̄hqutteh kah ꝏ̄wamepwuhheuh petukqunnunk wutch kesukqut.
105.41 Wohshinnum qussuk, kah nippe wuttitchꝏ̄wan: nunnobpahteaouut pomitchuwan nippe onatuh Sepuut.
105.42 Newutche mehquoantam ꝏ̄neetupanatamwe ukquoshꝏ̄waonk: Abramoh wuttinneumoh.
105.43 Kah sohhꝏ̄wunau ummissinninnumoh nashpe weekontamꝏ̄onk pepenauonche nashpe ketꝏ̄homaonk.
105.44 Kah aninnumauau wutohkeiash penuohteaog: onk nompanumwog wutanakausuonganꝏ̄ missinninnuog.
105.45 Onk woh usseog ukkuhkꝏ̄aongash kah nanaiheaog wuttinnaumatuongash waeenomok Jehovah.
106.1 Waeenomok Jehovah: woi tabuttantamꝏ̄k Jehovah newutche wunnetou, newutche ummonaneteaonk michemeyeuꝏ̄.
106.2 Howan woh mahshontꝏ̄sog mogagish wutanakausuongash Manit? howan woh nahtitteadt wame tabuttantamoongash?
106.3 OOnanumoog nag nanaaihteunkig wussittumoonk, kah noh sampweusset nagwutteaeu.
106.4 Mequanumeh woi Jehovah, nashpe kukkitteamonteanumaonk kummissinninnumog: woi nattouwahhe náshpe kꝏ̄wadchanuwaonk.
106.5 Onk woh nunnaum ꝏ̄netuonk pepenꝏ̄wadt, onk woh nꝏ̄wekontam ꝏ̄wekontamꝏ̄onganit kutohtimoin: onk woh kꝏ̄woweenomsh weeche kutohtoonk.
106.6 Nummatchesemun weeche nꝏ̄shinnonog; nutussemun matcheseonk, nummahche neeskesemun.
106.7 Nꝏ̄shinnonog matta wahteauoog kummonchanatamꝏ̄ongash ut Egypt; nag matta mehquoantamoog monakish kummonaneteaongash, qut ummꝏ̄mꝏ̄sqheouh ut ketahhannit, msqui ketahhannit?
106.8 Qut uppohquohwhunoh newutche ꝏ̄wesuonk, woh wahteauwahuwonat ummishe menuhkesuonk.
106.9 Kah auskontam msque kehtoh, nunnobpauꝏ̄p: nemehkuh uppannuppuwunuh mꝏ̄noiyeuut onatuh touohkomukqut.
106.10 Kah uppohquohwunoh nahog wutch wunnutcheganꝏ̄out jishanumoncheg: onk pohquohwunoh wutch matwaog wunnutcheganꝏ̄wo[u]t.
106.11 Onk nuppe nogkuhkouau ummatwomꝏ̄oh, onk nag matta pasuk squinneanoun,
106.12 Neit wunnamptámwog ukkuttꝏ̄wongash: anꝏ̄homoog tabuttantamoongash.
106.13 Teanuk wananatamwog wutánakausuongash: matta pahtauꝏ̄og ukkenꝏ̄nuwaonk.
106.14 Qut mꝏ̄cheke matchekodtantamwog ut touohkomukqut: kah qutcheheaog Goduh ut touohkomuk.
106.15 Kah wuttinnumauoh ne weequetumungqut: qut ꝏ̄nausheau nag ukketeahogkounóuh.
106.16 Kah ishkounoog Mosesoh ut tuppuksinnꝏ̄onganit kah Aaron ꝏ̄neetupanatamꝏ̄moh.
106.17 Ohke wôhshweemꝏ̄ kah misheaskꝏ̄ Dathanuh: kah nuhkuhkauou Abiram weechauoncheh.
106.18 Kah nꝏ̄tau nashqunau naut weechaugwutcheh: nꝏ̄nꝏ̄neau chikkoswau matcheetꝏ̄woh.
106.19 Kezheaog Calfeoh ut Horeb: kah waussumaog mohtuppohtaeu nuñeukontonkoh.
106.20 Yeu wuttinne osꝏ̄wunnumunneau wussohsumoonk, agqueneungqussit ox noh meechik moskehtuash.
106.21 Nag wunnanumaog Goduh uppohquohwussunenumꝏ̄uh: noh mahche usseit mógagish ut Egypt.
106.22 Monchanatámwe ânakausuongash wutohket Ham: kah uhqunneunkquokish kishke msqui ketahhannet.
106.23 Newaje nꝏ̄wadt, nuppaguanoog: mat Moses neh pepenauoncheh neepauokis anaquabit adtauwunneusik woh ukqushkinnumunat ummusquantamꝏ̄onk iskont na[h] uppaguanuh.
106.24 Nux wutjishontamunnaop kohkodtantamuk ohke: matta wunnamptamoog wuttinnꝏ̄waonk.
106.25 Qut mꝏ̄mꝏ̄skꝏ̄waog ut weekuwout kah matta kukkehtamoog ꝏ̄wadtauatonkqussuonk God.
106.26 Newajeh ayeuuhkonittue tohshinumauont wunnutcheg: onk woh uppaguanonat ut touohkomuk.
106.27 Woh u[k]kepuhkonat ꝏ̄skannemunnuuh kenugke wutohtimoneat; onk woh náh wusseahwonat ut ohkeit.
106.28 Kah wunnꝏ̄waog weeche Baal Peoroh: kah meechwog magꝏ̄wongash nag napukeg.
106.29 Yeu wuttin mꝏ̄sqheonneau nashpe neane natwoantamohettit, kah wesaushaonk nah wunuhkuhkauoh.
106.30 Neit Phineas neepau, kah sampweussittumoonk wuttussen, neit wesaushaonk o[n]tappu.
106.31 Kah yeu wussittumauon wutch sampweusseonganit: ut wame pomet[o]onganit micheme.
106.32 Kah ummꝏ̄sqheouh ut penuanittue nippeit: onk nemehkuh Moses sasamakuhwhau nagwutchu.
106.33 Newutche mꝏ̄sqheaog wunnashauanitto, newaje koshkomme matcheunnont ut wussissetꝏ̄nit.
106.34 Matta pagwottauoog wutohtimoneash papaume nish anompash Jehovah.
106.35 Qut kenukshaog penuwohteaut, kah kodnetuhtoog wutanakausuonganꝏ̄oash.
106.36 Kah nag waussumaog, nag wuttinneuhkontunkaneu Manittꝏ̄mꝏ̄oh, neghog ahpehhanuꝏ̄og nagwutchu.
106.37 Nux, nag sephausꝏ̄og wunnaumonaoh kah wuttaunꝏ̄woh Mattannittꝏ̄h.
106.38 Kah soksquaheaog nah mo woskhuwanegeh, ꝏ̄sqheonganꝏ̄ wunnechanꝏ̄oh kah wuttaunꝏ̄oh: n$nag maghettiche en nunneuhkontunkanu Manittꝏ̄moh Canaan, kah ohke nishketeauun nashpe wsqueheonk.
106.39 Yeu wuttin nisketeauunneau nehenwonche wutanakausuonganꝏ̄oash: onk mamussuog wutch nehenwonche wunnatwontamꝏ̄ongánoóash.
106.40 Newajeh Jehovah ummusquantamꝏ̄onk ayeuuhkonittue nashqunna nashpe ummissinninnumoh: newajeh ohquontaog nehenwonche wutahtoonk
106.41 Onk noh ummagunoh ut wunnutcheganoout penuwohteaog: kah nag sekeneauuncheg nah wunanaunouh.
106.42 Kah ummatwomꝏ̄uh woskehukquog: onk agwappeheoog nag wunnutcheganꝏ̄wout.
106.43 Mꝏ̄cheket uppohquohwhunoh nahoh: qut ummꝏ̄mꝏ̄sqheouh nashpe ukkinnꝏ̄nittuonganꝏ̄: kah nꝏ̄chumweheoog newutche ummatcheseonganꝏ̄.
106.44 Qut ukkitteamonteanumoh ut wutonkapunnaoont, nꝏ̄tog ummauonganꝏ̄.
106.45 Onk mehquoantam ꝏ̄nꝏ̄waonk wutche naghog, kah auskoiantam neaunummonakish monanéteaonganash.
106.46 Kah wutayimauoh ukkitteamonteanummonaout nag wame masinohteacheg.
106.47 Wadchanean woi Jehovah num$Manittꝏ̄mun, kah mómounninnean wutch kenugke penuwohteaut, onk woh kuttabuttantamauunnumun ut wunneetupanatamwe kꝏ̄wesuonganit kah weekontamꝏ̄wontamunat kuttabuttantamonteaonk.
106.48 Wunnanumunaj Jehovah um-Manittꝏ̄moh Israel wutch machemohtag onk yean machemohtag: kah wame missinninnuog nꝏ̄wahettich Amen, waeenomók Jehovah.
107.1 Tabuttantamok Jehovah, newutche noh wunneetou, newutche ummonaneteaonk michemohteau.
107.2 Nag pohquohwhunoncheh Jehovah ne nꝏ̄wahettich: uttiyeuh pohquohwhunumpuh wutch wunnutcheganit matwau.
107.3 Kah n$nah ummagkinuh wutche wutohtimoneát, wutche wutchepwoáyeu, kah wutch wutchesúau kah wutch nannummau, kah wutch sôanaiyeu.
107.4 Wâônuog ut touohkomuk matta máanóg: wanne miskaumꝏ̄og otan ꝏ̄tohkónneaôont.
107.5 Kadtupwéhettit, kah konkuhtꝏ̄nohettit: ukketeahogkôunnꝏ̄oh sôunumwoh ut wuhhogkaóut.
107.6 Neit mauunnitteauwaog Jehovah wutche wuttammehpunnaonganꝏ̄: onk nah uppohquohwhunoh wutch ꝏ̄taméhpunnaonganꝏ̄out.
107.7 Kah wussagkompaganuh en sampwe mayut: onk woh nag aúog ꝏ̄tanit toh woh wodohkéhettit.
107.8 Woi waeenomáhettit Jehovahnoh, wutche ꝏ̄neetowonk: kah wutch monchanatamwe anakaúsuongash en woskeetompaog wunnaumónaóut.
107.9 Newutche tápheau kodtántamwe keteahogkôunoh: kah tâpupwúhheau kodtuppꝏ̄wu keteahogkôunoh wanégik.
107.10 Neg apitcheg pohkenaouut, kah wutonkauhtomut nuppꝏ̄onk: tohtogkupséhettit onkapunnaonganit, kah mꝏ̄óhshogwohtogwash.
107.11 Newutche ayeukóntamwog wuttinnꝏ̄wáongash God: kah mamánauwontamwog ukkinnꝏ̄nuwáonk quanunkquappit.
107.12 Newajeh ayig hohpómau metah nashpe anakausuonk: nag kepsháog, onk matta howane aninnumunkꝏ̄og.
107.13 Neit mauunnitteauáog Jehovah ut ꝏ̄tamehpunnonnaóont: kah uppohquóhwhunoh nahog wutch ꝏ̄taméhpunónaôout.
107.14 Wussohhꝏ̄wunoh wutch pohkenaooúut, kah wutch wutonkaóhtomut nuppꝏ̄onk: kah poskishadtau wuttohtogkuppissuonganóash.
107.15 Woi wosketompaog waeenomahettit Jehovah wutche ꝏ̄neetowonk: kah wutche um̃onchanatamwananakausuongash ut wosketompaog wunneechanꝏ̄wout.
107.16 Newutche pokshadtaúop wompûhshogque kuppuhhoúnash: kah póhquetahham mꝏ̄óhshogque neepatúhquonkash.
107.17 Mattammagwog onkapunnáog newutche uppanneseonganoash, kah ummatcheseonganash.
107.18 Ukketeahogkôunꝏ̄oh ôhquánittamwoh nish noh unummeechumogkod: onk pasꝏ̄sukkómwog ꝏ̄squoantamash nuppꝏ̄onk.
107.19 Neit mauunitteauâog Jehovah wadtamehpunáhettit: uppohquohwhunoh wutch ꝏ̄tamehpunanaóont.
107.20 Annꝏ̄nau wuttinnꝏ̄waonguh, onk nah wunneetskeheuh: kah uppohquohwhunoh wutch uppaguaninneaôont.
107.21 Woi wosketompaog waeenomáhettit Jehovah wutche ꝏ̄nene`hhuwáonk, kah wutche ummonchanatamwe anakausuongash ut wosketompáog wunneechanꝏ̄woont.
107.22 Kah nag maghettich tabuttantamwae magꝏ̄ongash kah muskauánatamwe, wahteauwahuwáhettich wutanakausuongash.
107.23 Nag áoncheg kehtahhannit, ut kuhtꝏ̄nogquehtu: wutanakausuonganꝏ̄ ohtag nuppekontu.
107.24 Yeug naumwog wutanakausuonganash Jehovah, ummonchanatamꝏ̄wongash ut mꝏ̄náiyeuut.
107.25 Newutche anꝏ̄teamꝏ̄, kah ayim mishshetahshin: noh tohshinont tukkꝏ̄oh.
107.26 Nag tahshéog en kesukqut: kah wômussúog en mꝏ̄náiyeuut: keteahogkôunꝏ̄oh mohtupaéoh nashpe wuttaméhpunáonk.
107.27 Kehkepshaog, kah kehkeétukquommog onatuh kogkeissippamou: kah wôwohquiànumꝏ̄og.
107.28 Neit mauunnitteauwaog Jehovah wadtamehpunáhettit: kah nah wussohhꝏ̄wunoh wutch ꝏ̄tamehpunnaonganꝏ̄ôut.
107.29 Aippanehteau mishittashineuh neit tuhkꝏ̄óg mánunappûog.
107.30 Neit weekontamwog newutche mánunappuog: nemehkuh uppâsꝏ̄oh ne ohke kodtantaminit.
107.31 Woi wosketompaog waeenomáhettit Jehovah wutche ꝏ̄netꝏ̄onk: kah wutche ummonchanatamwanakausuongash ut wosketompaog wunnaumonnaont.
107.32 Nag misheheahettich ut ummukkinneonganꝏ̄wout missinninnùog, kah waasumahettich ut ummukkinneonganꝏ̄óut nanaánuacheg.
107.33 Osꝏ̄wunum sépuash ut touohkomuk, ôsꝏ̄wunum tohkékomuash en nunnabohteaóuut.
107.34 Mahmusségik ohkée ahquékin: newutche ummatcheetowonganꝏ̄ neg noh wadohkitcheg.
107.35 Touohkomuk quinnuppinnum en nuppeyeuꝏ̄ut: kah nanabohteáagish tohkékomwúhteau.
107.36 Kah na ꝏ̄tohkéheun kodtupwunutcheh, onk woh ququashwehtamwog ayeuongane otánat.
107.37 Onk woh ohkehteaog ohteuhkónash, kah woh ohkehteáog weenominneohtekonash woh adtnegik mꝏ̄cheke meechummúꝏ̄onk.
107.38 Kah nah ꝏ̄nânumoh, onk nag monáog; kah matta unnánumaou wunnétasseumoh ohguhségig.
107.39 Wonk, ohguhshéóog kah nꝏ̄chumwehêoog nashpe woskehettúonk, ꝏ̄tammepunnaonganꝏ̄, kah auwohkontánumóonk.
107.40 Wussóhkanumauau ôhquanittuonk sontimoh: kah wauwónheuh ut touohkomuk uttoh mo adt mánꝏ̄k.
107.41 Qut onch qunuhquoshau matchekuoh wutch wuttammehpunnaonganash: kah wutayimauoh weetu mishôénat onatuh flokut.
107.42 Sampweusseaenuog pish wunnaumunneau, kah pish weekontamwog: kah wame matcheseonganog pish kupputtꝏ̄naéog.
107.43 Howan waantog kah yeushog káhkinneâsit: nag pish wahtamwog ukkitteamonteánitteae ꝏ̄womoausuonk Jehovah.
108.0 {Ukketoohomaonk} David.
108.1 WOi Manit nuttah menuhkohteau: pish nukketꝏ̄homom, kah kꝏ̄woeenomush, nashpe nussohsumóonk.
108.2 Tꝏ̄hkish psaltery kah harp: nunnómpoáeu tꝏ̄hkem.
108.3 Kꝏ̄waweenomush, woi Jehovah, ut kenugke missinninnúhtu: kah kuttinnꝏ̄homoush tabuttantamꝏ̄ongash ut kenugke wutohtimóneat.
108.4 Newutche kummonáneteaonk missi ongkouwe kesukqut: kah kꝏ̄nomwaonk mussisshin ut mahtoksqut.
108.5 Anuunkqussehetteash, woi Manit, kesukquash: kah kussohsumòonk waábe ohtaj onk wame ne ohke.
108.6 Noh womónat woh pohquohwhunau: kuttinohkou wadchanukquttei, kah nampꝏ̄hamah.
108.7 God nꝏ̄wop ut ꝏ̄neetupanatamꝏ̄onganit: pish nꝏ̄weekontám, pish nutchippun Sechem: kah nukquogquádhum ꝏ̄nôuhkôi Succoth.
108.8 Gilead nuttaihe, Manasseh nuttaihe, kah Ephraim ummenuhkesuonk nuppuhkuk: Judah noh ayik nuttinnaumatuonk.
108.9 Moab nukkutshahkukquom, nutánuwôohteam nummokis Edom, nummuskouanatamꝏ̄won Philistiansog.
108.10 Howan pasꝏ̄queh menuhke ꝏ̄tanat? howan sagkompáginit en Edom?
108.11 Sun~ummatta ken woi Manit, noh sôhwhókônukqueógkup? kah sun~um̃atta ken woi God kꝏ̄weechaiómun nutayeuhkoñanónut?
108.12 Aninaumaiinnean wutch wuttammepunnónat: newutche tahnꝏ̄cheyeuꝏ̄ wutaninnôsuonk wosketomp.
108.13 Nashpeu God pish nummenuhkesénan, newutche noh pish tahtahskúshkoauont kummatwómunnonuh.
109.0 {Nohtompuhpequodt ukketoohomaonk} David.
109.1 Ahque netashúash, woi Manit, ken wâussumun.
109.2 Newutche wuttꝏ̄nꝏ̄ matchetowog, kah wuttꝏ̄nꝏ̄ asꝏ̄keaodteaumꝏ̄og woshweemꝏ̄, ayeuuhkone neen nuttinunkquog ayeuuhkone nen nashpe pannꝏ̄wae meenan.
109.3 Kah nukquinupuhkongquog nashpe sekeneadtue kuttꝏ̄wongash: kah nutayeuquog tahnꝏ̄che.
109.4 Newutche nꝏ̄womoausuonk, onk nag nummatwomog: qut neen nuppeantam.
109.5 Kah nag nutunkquatunkquog máchuk wutche wanegik, kah sekeneáadtuonk wutch nꝏ̄womoausuonk.
109.6 Anuwe pon matcheetowaenu ut nagum, kah Satan neepaitch ut wuttinohkôunit.
109.7 Wussumit, wussumunaj nuppunnat: kah uppeantamoonk matcheseongannutch.
109.8 Ukkesukkodtumash ogguhsenꝏ̄utch; onkatuk neemunutch wuttanohsuonk.
109.9 Wunnechanoh mo wutꝏ̄shunnéitch kah ummittamwussoh sekousquaunitch.
109.10 Wunneechanꝏ̄oh nagwutteaeu nanwaihettich kah weenshaunitch, natinnehamꝏ̄hettich uppetukqunnunkanꝏ̄ wonk ut touwe ayeuonganehtu.
109.11 Woskehuwaenin amaunich wame wutahtauonk: kah penuwot matchehtaunitch wutanakausuonk.
109.12 Ahque howan monanumonch: kah ahque howan kitteamonteanumonch wuttouaesumoh wunneechanꝏ̄oh.
109.13 Wutontseonk tummetahhamunaj ne nahohtôohtag pometeonk, ꝏ̄weseuonkanꝏ̄ jishkhamunaj.
109.14 Ummatcheseongash ꝏ̄shoh mehquantamunaj ut anaquabit Jehovah: kah ummatcheseonk ohkasoh ahque jishkhomunaj
109.15 Nish nagwutteohtaj anaquabit Jehovah, onk woh tummehtham wàánumaonganꝏ̄ wutch ohkekontu.
109.16 Newutche matta mehquoantamop monánekon, qut woskeheau matchekuoh, kah quenáhukqunutche, onk woh nushonat pohqutteahonutcheh.
109.17 Neanꝏ̄womontog ummatchenáneteaonk, neneh peyaaunukqutch: neane matta tápeneaumꝏ̄g wunaneteaonk, nene nôꝏ̄sukkongqutch.
109.18 Neane hogqut matchenaneteaonk onatuh hogkꝏ̄onganit: nein peyaaunukqutch ut wunnogkussit onatuh nippeit, kah ogqunneungquodtich pummeit ut wuskonut.
109.19 Tatupontaj wuthogkꝏ̄onganit neagqut: kah upputtugquobis ne padtukquobussit nagwutteaeu.
109.20 Yeu wutonkquatunkanehettich nummatwomog wutch Jehovahut: kah neg machenóncheg ayeuuhkone nuketeahogkou[]noh.
109.21 Qut usseansheh woi Jehovah Manit, newutche kꝏ̄wesuonk: newutche kummonanteaonk wunnegin: pohquohwusseh.
109.22 Newutche nummatchek kah nukquenahik, kah nuttah nꝏ̄chumwetahwau nuttinnomhogkat.
109.23 Nutamaim onatuh onkohohteau aumaitcheh: nuppâpamunkônit onatuh quaquequéshont.
109.24 Nukkuttukquog nꝏ̄chumwesuog nashpe matmeetsein: kah nꝏ̄weyaus wannehteau wunnogkꝏ̄onk.
109.25 Nag nukkekomukuppanneg: moneaihettit, nunnukkukquosháog.
109.26 Naninnumah woi Jehovah num-Manittꝏ̄m, unnꝏ̄wadchaneh neaunag kummonaneteaonk.
109.27 Onk woh nag wahteauog yeu kenutcheg: ken Jehovah kutussenap.
109.28 Matchenánitteahettich, qut ken wunnanumiteash: nag neepaahettit akodjhettich, qut kittinneum muskouantaj.
109.29 Nummatwomog hogquehettich akodchuonk: kah hogquehettich nehenwonche wunnanwayeuonganꝏ̄ onatuh hogkꝏ̄onganit.
109.30 Nummishuwaussum Jehovah ut nuttꝏ̄nut: nux nꝏ̄wawussum ut kenugku monacheg.
109.31 Newutche pish neepau wuttinohkôunit matcheku: ꝏ̄wadchanonat wutch neh waussumónutche ukketeahogkôunoh.
110.0 {Ukketoohomaonk} David.
110.1 Manit unnau num-Manittꝏ̄moh, apsh nuttinohkounit, nô pajeh nutayéuonaonk kummatwomog, kuttappannehtuonk.
110.2 Jéhovah pish anꝏ̄nau kummenuhkesue pogkomunk wutch Sion: nanaunh ut nôeu kummatwomut.
110.3 Kummissinninnumog pish wuttinanatamunneáu, ne kesukok menuhkesean, ut ꝏ̄neetuongane wunneetupanatamꝏ̄onganit wutch nompoae oontomukout kutahto kꝏ̄skenue neechipog.
110.4 Jehovah chadchekeyeuop, kah matta pish aiuskoianatamꝏ̄, ken sephausuen micheme, netatup ꝏ̄nohtoonk Melchizedék.
110.5 Manit ut kuttinnohkounit pish pannuppetahwhau kétassꝏ̄timwoh musquantog.
110.6 Noh pish wussittum ut kenugke penuwohteaut, pish mꝏ̄chekeheau nuppꝏ̄emuhhogkuh: pish nꝏ̄chumwehtham[.] uppuhkukꝏ̄ꝏ̄ash monatash wutohtimoneash.
110.7 Pish wuttattam ut sepuemesut ut mayut: newajeh pish tohshinúk uppuhkuk.
111.1 Waeenomok Jéhovah: nowoweenom Jehovah nashpe mamusse nuttahhut, ummukkinneonganit sampwesitcheg, kah ut moeonganit.
111.2 Wutanakáusuongash Jehovah missiyeuash: wunnatinnehamunaoash neg wame weekontogig.
111.3 Wutanakausuonk quttianatamun kah sohsumꝏ̄mꝏ̄: kah wussampweusseonk michemohteau.
111.4 Ummonchanatamwu anakausuongash mehquontamwáhuwau: Jehovah kitteamonteanitteau kah numwohtau kitteamonteanitteaonk.
111.5 Assamau neh quoshhukqutcheh: nagwutteaeu mehquantam ꝏ̄nꝏ̄waonk.
111.6 Nahtináu ummissinniñumoh ummenuhkanakausuongash, onk woh wuttinnumauoh wutahtauonganꝏ̄ penuwohteaog.
111.7 Wunnutchegane anakausuongash, wunnomwayeuonk kah wussittumꝏ̄onk: wame wuttinnꝏ̄waongash wunnamuhkuteyeuꝏ̄ash.
111.8 Menuhkohtaash micheme kah micheme: wunnomwayeue kah sampweusseae kesteauunash.
111.9 Annꝏ̄nau mánoúwhuttuonguh en ummissinninnumut, noh kinnꝏ̄nau ꝏ̄nꝏ̄wáonguh micheme: wunneétupanatamwu, kah quttianatamwu ꝏ̄wesuonk.
111.10 Qushauonk Jehovah neit kutchishin waantamoonk: wunne wahwahtamwog neg ne asecheg: waeenomaonk michemohteau.
112.1 Waeenomꝏ̄k Jehovah. wunnanumau wosketomp noh quoshont Jehovah, mishe tapinneog wuttinnꝏ̄waongash.
112.2 Wuskannemunnéoh pish matikkenwoh ut ohkit: uppométuonkanꝏ̄ sampwesitcheg pish ꝏ̄nanumꝏ̄og.
112.3 Ahtoonk kah weenaieetuonk pish ohteau weekit, kah wussampweusseonk michemohteau.
112.4 Sampwesecheg waabetunkquog wequai, wutch pohkenaouut: noh womoausu, numwohteau kitteamonteanitteaonk, kah sampweussu.
112.5 Wunneetou wunnenehuau, kah namohkaaihhuau: wunnohtau wuttinniyeuongash nashpe waantamꝏ̄onk.
112.6 Wunnámuhkut matta pish ontashau micheme: sampweussecheg micheme, pish waanumaog.
112.7 Matta quehtamꝏ̄ mataunchemꝏ̄kaongash wuttah menuhketeauun pabahtanumont Jehovah$noh.
112.8 Wuttah menehkteteauun matta pish wabesu: nô pajeh wunnaumunat ukkodtantamꝏ̄onk en ummatwomut.
112.9 Wunnenehhuop, aninnumauup matchekuoh, wussampweusseonk michemohteau wutáskonoh pish tahshinouh nashpe quttianittuonk.
112.10 Matchetowog wunnaumunneau, kah neauanatamwog, nunnukkuttꝏ̄ham, kah mohtupaeu, ukkodtantamꝏ̄onk matchetou pish awakompanaumꝏ̄.
113.1 Waeenomꝏ̄k Jehóvah: waeenomꝏ̄k woi kenaau wuttinneumoh Jehovah, waéenotumꝏ̄k ꝏ̄wesuonk Jehovah.
113.2 Wunnantamunach ꝏ̄wesuonk Jehovah, yeu wutch onk yean micheme.
113.3 Wajeh pashpishont nôpajeh waiont ꝏ̄wesuonk Jehovah woh waeenotumun.
113.4 Jehovah ánuunkquapputam wame wutohtimóneash, kah wussohsumóonk onkouwe kesukquéhtu.
113.5 Howan agqunneongqussit Jehovah kum-Manittꝏ̄munnonut, noh quanunkquappit.
113.6 Noh ohhohpáheont wuhhogkuh naumunat nish kesukqut kah ohkeit.
113.7 Omohkinau matchékuoh wutch puppissiyeuut, kah tohshinau quenáhukqunnutcheh wutch annohkéit.
113.8 Onk woh weetappeheuh sontimátu, wussontimaúmꝏ̄oh ummissinninnumoh.
113.9 Mittamwossis mehchéit wutáyimauoh nánauunnumun weetu; kah muskouantamwu okásuoh mukkiésog: waeenomꝏ̄k Jehovah.
114.1 Israel sohhomwúhhettit wutch Egypt, week Jakob wutch missinninnúut penꝏ̄wontꝏ̄ácheg.
114.2 Judahhoh wussanctuariumhoh: Israeloh wunnánumóonk.
114.3 Kehtoh nag, onk wussemop, Jordon quihchiphouómꝏ̄p.
114.4 Wadchuash quéhqueshóbash onatuh wushkoshimwemésit, kah wadchuwémesash ogqueneungqutash lambsut.
114.5 Toh kuttinnai, woi ken kehtoh waj wussemwean: ken Jordan quahchippúhhꝏ̄w[á]án?
114.6 Kenaau wadchúog quehqueshaóg onatuh wuskoshimwemésit: kenaau wadchuwemesog onatuh lambsut?
114.7 Nunnukshash ken ohke ut anaquabit God, ut anaquabit um-Manittꝏ̄moh Jakob.
114.8 Noh qunnuppenum qussuk ohtóbohtáe nippe, sogguhtonkanompusk ut tohkekommuꝏ̄.
115.1 Matta neenaan, woi Jehovah, matta neenaan aninnumaiinnean waeenomóonk; qut kꝏ̄wesuonk sohsumꝏ̄ontamunach, newutche kummonaneteaonk kah kꝏ̄nomwâyeuonk.
115.2 Tohwutch woh pénuwot unnꝏ̄wadt, yeuyeu uttiyeu um-Manittꝏ̄mꝏ̄oh?
115.3 Qut kum-Manittꝏ̄mun ut kesukquehtu: mahche usseu nish noh kodt[a]ntamun.
115.4 Wuttinnukontunkanu Manittꝏ̄mꝏ̄oh silvertùꝏ̄woh kah goldeúꝏ̄woh: wutanakausuonganꝏ̄ wunnutcheganꝏ̄ꝏ̄ash wosketompaog.
115.5 Nag wuttꝏ̄núog, qut matta ketꝏ̄hkauꝏ̄og wuskesukꝏ̄og, qut matta naumꝏ̄og.
115.6 Nag wehtauogꝏ̄og, qut matta nꝏ̄tamꝏ̄og, wutchanuog, qut matta munnóntatteaoúog.
115.7 Wunnutcheganúog, qut matta mussúnnumꝏ̄og: wusseetuog, qut mat pomushauóog assa mat ketꝏ̄hkauóog ut ukquttunkanouwóut.
115.8 Neg kezheoncheg wutógqunneunkqussinneáoh: kah nish noh pasuk noh nah pabahtanumont.
115.9 Woi ken Israel pabahtanum Jehovah: noh wutannohsueneumꝏ̄oh kah wutogqunneganꝏ̄oh.
115.10 Woi week Aaron pabahtánum Jehovah, noh wutannohsuenúmꝏ̄oh kah wutogqunnéganꝏ̄oh.
115.11 Kenaau quashógish Jehovah, pabahtanumok Jehovah: kah nnah wutannohsuenúmꝏ̄oh, kah wutogqunnéganꝏ̄oh.
115.12 Jehovah kummomehquánumugqun, kꝏ̄nanumugqun, wunnánittam weekuwóash Israel: wunnanittam week Aaron.
115.13 Nah wunnánumou quoshánutcheh Jehovah: mátekénutche kah papéississinitcheh.
115.14 Jehovah pish náno kumishhukou kah náno: kenaau kah keneechânuwóog.
115.15 Kenaau kꝏ̄na[n]umugkou Jehovah, noh ayikup kesuk kah muttaok.
115.16 Kesuk nux kesukquash wuttaihe Jehovah: qut ohket wuttinnunnumaun wunnaumonauh wosketompaog.
115.17 Nuppꝏ̄og matta waeenomauꝏ̄og Jehovah; asa mat neg wómussitcheg in chequnapinneat.
115.18 Qut neenawun nꝏ̄wáwussumomun Jehovah yeu wutche, onk yean micheme waeenomꝏ̄k Jehovah.
116.1 NOOwomon Jehovah, newutche nꝏ̄tamup nꝏ̄wadtauatonkqussuépeantamꝏ̄ongash.
116.2 Newutche nutachꝏ̄sittuongúp, newajeh weequetumauog tohsohke pomantam.
116.3 Onkquommomꝏ̄e nuppꝏ̄onk nꝏ̄wéenuhkunk, chepiohkomukque onkapunnaongash nuttohqunukqunash, nummiskom wuttamehpunnáonk kah onkquommomꝏ̄onk
116.4 Néit nꝏ̄weehquetumun ꝏ̄wesuonk Jehovah: woi Jehovah kenanampassumush pohquawhus nukketeahogkou.
116.5 Kitteamonteanitteau Jehovah, kah sampweussu nux, kum-Manittꝏ̄mun monaneteau.
116.6 Jehovah wadchanau pasukqunnúꝏ̄uk wuttah, nuttaiukquonkhetteap, onk nuttannumungup.
116.7 Qushkish en kutanwossinnꝏ̄onganit woi nukketeahogkou: newutche Jehovah nummishonkquatonkup.
116.8 Newutch kuppohquohwhun nukketeahogkou wutch nuppunnat, nuskesukquash wutch mussuppegwunehtu, kah nusseetash wutch nꝏ̄nequssununnát.
116.9 Pish nuppompomusham anaquabit Jehovah: ohkeit adt pomantamuk.
116.10 Nꝏ̄namptamup, newajeh kuttꝏ̄wóp, nummishe onkuppunap.
116.11 Mꝏ̄mꝏ̄skupunnaon nussip, wame wosketompaog papannꝏ̄waog.
116.12 Chaguas woh anummauog Jehovah, wutch wame nꝏ̄nenéhukꝏ̄ongash?
116.13 Pish nemunnum wadchanittue wuttattamwaitch, kah nꝏ̄weehquetum ꝏ̄wesuonk Jehovah.
116.14 Nutôadtuhkau Jehovah nukquashaumaongash, yeuyeu anaquabenit wame ummissinninnumoh.
116.15 Wunnuppꝏ̄onganꝏ̄ ꝏ̄neetupanatamꝏ̄moh mishôadtu ut anaquabit Jehovah.
116.16 Woi Lord, neen wummamuhkut kittinneum. neen kittinneum, wunnaumonuh mittamwossisse kittinneum, kutompinnum nukkinnepissuongash.
116.17 Kittinnummaush tabuttantamwae sephausuongash, onk nꝏ̄weequetum ꝏ̄wesuonk Jehovah.
116.18 Nutôadtuhkau Jehovah nukquoshaumaongash, yeuyeu anaquabenit wame ummissinninnumoh.
116.19 Chippinneutunkanit weekit Jehovah: ut nóeu ken woi Jerusalem. waeenomꝏ̄k Jehovah.
117.1 WAeenomꝏ̄k, Jehovah wame kenaau wutohtimoneunk: waenomꝏ̄k kenaau wame missinninnuog.
117.2 Newutche ummonáneteae womoausuonk missi en kuhhogkan[ó]nut, kah wunnomwaeonk Jehovah michemohteau, Waeenomꝏ̄k Jehovah.
118.1 WOi tabattantamok Jehovah newutche wunneetou, newutche ummonaneteaonk michemohteau.
118.2 Israel yeuyeu nꝏ̄waj ummonaneteaonk michemohteau.
118.3 Week Aaron yeuyeu nꝏ̄waj, ummonaneteaonk michemohteau.
118.4 Neg quoshoncheg Jehovah yeuyeu nꝏ̄wahettich ummonaneteaonk michemohteau
118.5 Nꝏ̄weehquetumaomp Jehovah wadtamehpuuáon, Jehovah nampꝏ̄hamungkup, kah nupponuk pabahchayeuonganit.
118.6 Jehovah neechꝏ̄h, matta nꝏ̄wabesu toh woh anhit wosketomp?
118.7 Jehovah nunnontamunk weeche neg weechꝏ̄humukqueaneg; newajeh pish naum nukkodtantamoonk, ut neg sekenaitcheg.
118.8 Ayn wunnegik pabahtanumon Jehovah onk pabahtanumonat wosketomp.
118.9 Ayn wunnegik pabahtanumon Jehovah, onk pabahtanumonat sontimóog.
118.10 Wame wutahtimóneash nukquinnuppuhkongquog, qut ut ꝏ̄wesuonganit Jehovah, nag nuppaguanoog.
118.11 Nag nꝏ̄wéenuhkongquog, nux, nꝏ̄weenuhkongquog, qut ut ꝏ̄weesuonganit Jehovah nag nuppaguanoog.
118.12 Nag nukquinnuppuhkongquog onatuh aohkéaumꝏ̄ussit: nag óntahwhóog onatuh nꝏ̄nꝏ̄hsipashqunnaumuk kóussog, newutche ut ꝏ̄wesuonganit Jehovah nag nuppaguanoog.
118.13 Kukkussónkkomeh woh nuttin penshonát: qut Jehovah nuttannumungkup.
118.14 Jehovah nummenuhkesuonk kah nukkuttꝏ̄homwaonk, kah noh nꝏ̄wadchanitteaonganun.
118.15 Wâdtauatonkqussue muskouanatamꝏ̄onk, kah wadchanittúonk, ut weekit sampwéseaen, wuttinnohkou Jehováh ut menuhkeusseu.
118.16 Wuttinnohkou Jehovah spunnumun: wuttinnohkou Jehovah menuhkeussémꝏ̄.
118.17 Matta pish nunnuppꝏ̄, qut pish nuppomantam, kah pish nꝏ̄wahteauwahuwam wutanakausuongash Jehovah.
118.18 Jehovah nummishe nâsámakouhuk, qut matta magou nuhhog en nuppunnat.
118.19 Wôhshinnumah sampweusseongane squoantamash onk pish nuppetutteaontamun kah nꝏ̄woweenom Jehovah.
118.20 Kꝏ̄waeenomsh, newutche kenꝏ̄tah, kah ken nꝏ̄wadchanitteaonganun.
118.21 Kꝏ̄waeenomsh, newutche kenꝏ̄tah, kah ken nꝏ̄wadchanitteauonganun.
118.22 Qussuk weeketeaenuog mat tapeneaumohetteg, ne adnahshik negonahtag qussuk.
118.23 Yeu wutusseonk Jéhovah, kah monchanatamweyeuꝏ̄ ut nuskesukqunnonut.
118.24 Yeu kesukod Jehovah kesteunkup, nꝏ̄wekontamꝏ̄ontamunnan kah nummuskouanatamꝏ̄ontamunnan.
118.25 Yeuyéu wadchaneh kꝏ̄wehquetumoush woi Jehovah, woi Jehovah kꝏ̄weehquétumoush, aninnumah nꝏ̄nesenat.
118.26 Wunnanumau noh paont, ꝏ̄wesuonganit Jehovah; kꝏ̄nanumunumunnonup wutch weekit Jehovah.
118.27 Jéhováh noh Manit, kuhkꝏ̄tomungqueog wequai, tohkuppunauꝏ̄k sephausuonk ut wutaskonit Altar.
118.28 Ken num-Manittꝏ̄m, kꝏ̄waeenomsh, num-Manittꝏ̄m, kuttahshinish.
118.29 Woi tabuttantamok Jehovah, newutche wuñeetou, newutche ummonaneteaonk michemohteau.
119.1 WUnnaánumog pannuppe pahkositcheg ut mayut, neg pomshacheg wuttinnaumatuonganit Jehovah.
119.2 Wunnanumoóg nag nanaáitunkig ꝏ̄wauwaongash: kah néh natinneohukqutche nashpe mamusse wuttah.
119.3 Nag wonk matta matcheseog: auog ummayut.
119.4 Kutussumunnonup, nánaaihteauꝏ̄k nuttinnaumatuongash menuhkeu.
119.5 Woi nummayash sampwuhteaumuk, nanawehteáuunat kukkuhkꝏ̄waongash.
119.6 Neit pish matta nutakodchu, quttiántamon wame kuttinnꝏ̄waongash.
119.7 Kꝏ̄wáeenomsh nahpe sampwutteaheáonk: mahche netuhtaon kussampwewussittumꝏ̄ongash.
119.8 Nen nanaáihteoh kukkuhkꝏ̄waongash: ahque papaquannu ohquanumeh.
119.9 Uttoh woh wuttin wusken pahketeauun ummayash: nashpe nunnukqussit neaunag kukkuttꝏ̄onk.
119.10 Nashpe mamusse nuttah kenatinne[a]whush: ahue wáónittei wutche kuttinnꝏ̄waonganit.
119.11 Kuttinnꝏ̄waonk nutadtahtauun ut nuttahut, onk woh matta kummatchenehenno.
119.12 Kꝏ̄nanumit ken Jehovah: kuhkꝏ̄tumah kukkuhkꝏ̄waongásh.
119.13 Nashpe mussissetꝏ̄nash nꝏ̄wahteauwahuwam wame kuttꝏ̄ne wussittumꝏ̄ongásh.
119.14 Nꝏ̄weekontamup ut kꝏ̄wauwaongáne mayut, neaudtashik wame weenaieetuongash.
119.15 Nunnatwoantam ut kuttinnꝏ̄waonganit, kah nanaomputtam kummayash,
119.16 Nuttapeneamwah nuhhog kukkuhkꝏ̄waonganit mátta nꝏ̄wananâtamꝏ̄ kuttinnꝏ̄waonk.
119.17 Mishonkquatau kittinninneum, onk woh nuppomantam kah woh nanaaihteoh kuttinnꝏ̄waonk.
119.18 Wohshinish nuskesukquash onk woh nunnaum monchánátamꝏ̄wongash ut kuttinnaumatuonganit.
119.19 Nuppenꝏ̄wóhteau yeu ohket, ahque adtohtah kuttinnꝏ̄waongashh.
119.20 Nukketeahogkou pokshau nontweontamon kꝏ̄sittumꝏ̄ongash nagwutteaeu.
119.21 Kutauskomomp pittuanumutcheg matchenanumutcheg, né pañeoncheg wutch kuttinnꝏ̄waonganit.
119.22 Ontohtah kekontꝏ̄wonk kah jishanittuonk newutche nanaaihteoh kꝏ̄wauwaongash.
119.23 Sontimoog wonk appuog, kah nutayeuuhkonittue weadtimukquog qut kuttinneum natwontamup kukkuhkꝏ̄waongash.
119.24 Kꝏ̄wauwaongash wonk nûttapeneaumꝏ̄ungash, kah neg kahtimitcheg.
119.25 Nuhketeahogkou pissógquomou papissiyeúut: quaquakqheh neaúnag kuttinnꝏ̄waonk.
119.26 Nꝏ̄wateauwáhuwop nummayaassh, kah kenꝏ̄taip: kuhkꝏ̄tomah kukkuhkꝏ̄waongash.
119.27 Wahtamwaheh kittinnꝏ̄waongane mayash, onk pish nꝏ̄weogquttum kumonchanatamwe anaksausuongash.
119.28 Nukketeahogkou mohtuppáeu nashpe neuantamꝏ̄onk: menehkheh neaunag kuttinnꝏ̄waonk.
119.29 Pannepꝏ̄uneh wutch pannꝏ̄wae mayut, kah aninnumah nanouwe kittinnaumatuonk.
119.30 Nuppepénum wunnomwayeue may: kꝏ̄sittamꝏ̄ongash nupponamunash anaquabeh.
119.31 Nummenhuhkinnum kꝏ̄wauwaongash: woi Jehovah akodjheh.
119.32 Nummittumasham kuttinnꝏ̄waongane may: mishshehtauan nuttah.
119.33 Kuhkꝏ̄tumah, woi Jehovah, kukkuhkꝏ̄waongane may, onk pish nánawehteauunash na ut wohkukquoshik.
119.34 Aninnumah wohwohtamoonk neit nunnanaih kittinnaumatuonk: nux, nosweetamun nashpe mamusse nuttah.
119.35 Ayeuweh nuttônat kuttinnꝏ̄waongane may: newutche nish nuttapeneaumunash.
119.36 Nuttah ussꝏ̄utaush kꝏ̄wauwaonganit onk matta en i[á]hchewontamunát.
119.37 Qunnuppunush nuskesukquash wutche naumunat tahnꝏ̄cheyeuꝏ̄uk: kah quaquakqheh en kummayut.
119.38 Menehketeau kuttinnꝏ̄waonk kittinninneum: noh quoshhukquean.
119.39 Quinnuppenumah nukkekomitteaonk ne quohtam, newutche kꝏ̄sittumꝏ̄wongash wu[n]negenash.
119.40 Kusseh, nummishshe kodtantam kuttinnꝏ̄waongash; quaquakqheh ut kꝏ̄nomwausseonganit.
119.41 Kummonaneteaongash wonk peyauunukquttei, woi Jehovah, kꝏ̄wadchanuwaonk neaunag kukkuttꝏ̄wonk.
119.42 Neit toh woh nuttinne nampꝏ̄hamau kehkómit howan: newutche nuppâbahtantam kuttinnꝏ̄waonk.
119.43 Kah ahque papaquanne amaunsh wunnamuhkutee kuttꝏ̄onk wutch nuttꝏ̄nut; newutche nutannous ut kꝏ̄sittamꝏ̄onganit.
119.44 Nemehkuh pish nanawaheoh kittinnaumatuonk yeauyatcheh, micheme kah micheme.
119.45 Kah pish nanouwe pomusham: newutche nunnátinneahham kukkuhkꝏ̄tomuhteaongash.
119.46 Kah nuttinnꝏ̄wam kꝏ̄wauwaongash anaquabhettit ketahsꝏ̄tamwog, kah matta pish nutakodchuh.
119.47 Kah nꝏ̄wekontamwah nuhhog ut kuttinꝏ̄waonganit nish womantamónish.
119.48 Kah wonk nunnetchegash nuttashinum ken kuttinnꝏ̄waonganit nish womantamónish: kah nunnatwontam kukkuhkꝏ̄waongash.
119.49 Mehquontash kuttinnꝏ̄waonk ut kittinneumut, uttiyeu annóoshikqueáp.
119.50 Yeu nꝏ̄niyeuonk ut nutonkapunnaonganit newutche kuttinnꝏ̄waonk nukquaquakqhúk.
119.51 Pittuanumꝏ̄og mꝏ̄cheke nutahánehtunkquog: qut onch askq nunnukonoh kittinnaumatuonk.
119.52 Nummehquoantam nukkône kꝏ̄sittamꝏ̄ongash, woi Jehovah, káh nꝏ̄weekontamwah nuhhog.
119.53 Nunnukshaonk nunohkukonk, newutche matchetowog ohquânumaog kittinnaumatuonguh.
119.54 Kukkuhkꝏ̄waongash nꝏ̄ketꝏ̄hommaonganinneash ut weetuomut adt penuwohteaeomp.
119.55 Nummehquoantamup kꝏ̄wesuonk woi Jehovah nukkonaeu, onk nunnanaweh kuttinnaumatuonk.
119.56 Yeu nuttinahtauun newutche nanaéhteap kukkuhkꝏ̄tomuhteaongash.
119.57 Ken nutáhtauonk woi Jehovah, nussip, woh n[á]nauwehtauun kuttinnꝏ̄waonk.
119.58 Nanómpassum kꝏ̄womoausue nussuonk, nashpe mamusse nuttah, monanumeh neaunag kuttinnꝏ̄waonk.
119.59 Nunnatwontamup nummayassh, onk nukquinnuppinnumup nusseetash en kꝏ̄wauwaonganit.
119.60 Nukkinnuppeusséip matta nuppitchinwoeh nanauwéhteauunat kuttinuꝏ̄waongash.
119.61 Wutchippiyeuonganꝏ̄ matcheetowog nummukkꝏ̄kinnukquog: qut matta nꝏ̄wanánumoh kittinnaumatuonk.
119.62 Nôuttipukok nutomohkem woh kuttabuttantamoush, newutche sampwe kꝏ̄sittamꝏ̄wongash:
119.63 Nꝏ̄weéchaiyeumóog neg wame quoshhúkkꝏ̄aneg: onk neg nanawéhtunkeg kukkuhkꝏ̄tomuhteaongash.
119.64 Ohke woi Jehovah numwohteau kummonáneteaonk, kuhkꝏ̄tomah kukkuhkꝏ̄waongash.
119.65 Kꝏ̄nenéhheump kittinneum, woi Jehovah, neaunag kuttinnꝏ̄waonk.
119.66 Kuhkꝏ̄tomah wunnegen wussittumóouk, kah wahteauonk; newutche nꝏ̄namptamup kuttinnꝏ̄waongash.
119.67 Asquam onkapunnaan nꝏ̄wauwónip: qut yeuyeu nanauwéhteóh kuttinnꝏ̄waonk.
119.68 Ken kꝏ̄netum, kah kꝏ̄nésem: kuhkꝏ̄tomah kukkuhkꝏ̄waongash.
119.69 Pehtuanumóog nutayeuuhkone ayimunkquog pannꝏ̄wáonk; qut nanauwéhteuh kukkuhkꝏ̄tomuhteaongash nashpe mamusse nuttah.
119.70 Wuttahhꝏ̄woash wunnogkꝏ̄mꝏ̄ash onatuh pumméit; qut nuttapeneau kittinnaumatuonk.
119.71 Nꝏ̄nehkongqun nꝏ̄tamehpunaonk onk woh nunnetuhtóh kukkuhkꝏ̄waongash.
119.72 Kuttꝏ̄ne naumatuonk ne nutánue wunnenehikqun onk muttañonganogkodtash gold kah silver.
119.73 Kenutchegash nukkezhukqunapash kah nukkuhkenaihikqunapash: aninnumok wahwáhtamꝏ̄onk, onk woh nunnehtântoh kuttinnꝏ̄waongash.
119.74 Neg quoshhúkouanneg, pish weekontamwog nógquean: newutche nutannoóntam kuttinnꝏ̄waonk.
119.75 Nꝏ̄wahteoh, woi Jehovah, kꝏ̄sittamꝏ̄wongash sampwâouash: kah kutonkapúnausup wutch wunnamuhkut kꝏ̄womoausuonk.
119.76 Kꝏ̄weehquetumoush, kummonaneteáe womoausuonk taphúkquttei, neaunag kuttinnꝏ̄waonk ut kuttinneum ut.
119.77 Kuttumungke kummonaneteaonk peyaaûnukquttei onk woh nukkete[à]m: newutche kittinnaumatuonk nuttapeneam.
119.78 Pittuánumꝏ̄og akodchehettich, newutche tahnꝏ̄che nummusquanatamwe matchenetunkquog, qut pish nunnatwontam kukkuhkꝏ̄tomuhteaongash.
119.79 Yeug quashkꝏ̄unneg, quinnuppéhettich en nuhhogkat kah neg wahtunkeg kꝏ̄wauwaongash.
119.80 Mussaj nuttah ut kukkúhkꝏ̄waonganit: onk woh mat nutákodchúh.
119.81 Nukketeahogkou sauwunnum wutch kꝏ̄wadchanuwaonk, qut nutannowóntam kuttinnowaonk.
119.82 Nukesukquash sauwunnumꝏ̄mꝏ̄ash wutche kuttinnꝏ̄waonk anꝏ̄wáon, aquompak kuttápheh.
119.83 Newutche nutogqunneunkqus nônohtag wisk ut pukuttaut: onch matta nꝏ̄wanantamꝏ̄h kukkuhkꝏ̄waongash.
119.84 Tohshinash ukkesukkodtumash kittinneum? aquompak kittinhéog kꝏ̄sittumꝏ̄onk neg woskhúkqueaneg?
119.85 Pittuanumꝏ̄og wônteaog wutche neen: neg matta ánussegig neánussit kittinnaumatuonk.
119.86 Wame kuttinnꝏ̄waongash paubuhtanumukquodtash: tohnunnꝏ̄che woskehukquog, aninnumah.
119.87 Nahen nummohtupánukquog yeu ut ohkeit: qut matta nutahquoantamꝏ̄h kukkuhkꝏ̄tomuhteaongash.
119.88 Quahquáhqkheh neaunag kukkitteamonteanitteae kꝏ̄womoausuonk, nemehkuh woh nanauwehteóh kꝏ̄auwaongash ut kuttꝏ̄nut.
119.89 Micheme, woi Jehovah, kuttinnꝏ̄waonk menuhkoh[t]eau ut kesukqut.
119.90 Kussampwenéhuwaonk en pometuonganit onk yean pometuonganit: kummenuhkeéhteau ohke, onk ahteau.
119.91 Nash nagwutteohtaash yeu pajeh neaunag kukkuhkꝏ̄waongash: newutche wame kittinneumog.
119.92 Matta tapeneauwôógus kittinnaumatuonk: woh nutauwakompáneaup ut nutonkquommomꝏ̄nganit.
119.93 Matta pish nꝏ̄wananatamꝏ̄h kukkuhkꝏ̄tomuhteaongash: newutche nish nashpe kukquogquahqhenneapash.
119.94 Neen kuttaihe, wadchaneh; newutche nunnatinneáham kukkuhkꝏ̄tomuhteaongash.
119.95 Matchetowog nutaskwhonuk nunnushhukqunnaóut, qut nunnatwontam kꝏ̄wauwaongash.
119.96 Nunnanaúmup adt wohkukquoshik wame pannuppe wanegik, qut kuttinnꝏ̄waonk mishsheski.
119.97 Woi nummꝏ̄cheke womontam kenaumatuonk, ne nummissantamꝏ̄wonk quinni kesuk.
119.98 Kummꝏ̄cheke waantamwahhe onk neg nummatwomog nashpe kuttinnꝏ̄waongash: newutche nagwutteae nꝏ̄weetomukqunash.
119.99 Nummꝏ̄cheke wohwohtám onk neg wame kohkꝏ̄tomaiitcheg: newutche kꝏ̄wauwaongash nummissantamꝏ̄wongash.
119.100 Nummꝏ̄cheke wohtam o[n]k neg kutchiog: newutche nanawehteoh kukkuhkꝏ̄tomuhteaongash.
119.101 Nukqushkinnum nusseetash wutch nishnoh matchee may: onk woh nanawehteoh kuttinnꝏ̄waonk.
119.102 Matta nutamꝏ̄h wutch kꝏ̄sittamꝏ̄onganit: newutche ken kukkuhkꝏ̄tomah.
119.103 Uttoh nukkukque weekonash kuttinnꝏ̄waongash wutch nukqutchtamunat, mꝏ̄cheke weekonash onk ne hony ut nuttꝏ̄nit.
119.104 Nashpe [u]kuhkꝏ̄tomuhteaongash nꝏ̄wohwotam: newajeh nussekeneam nish noh pannꝏ̄wae may.
119.105 Kuttinꝏ̄waonk wequananteg ut nusseetut kah wequai ut nummayut.
119.106 Nutchadchekeyeuwap, kah pish nutusseh, onk woh nánawehteoh kussampwe wussittumꝏ̄wongash.
119.107 Nummꝏ̄cheke onkupunam quaquakqhe, woi Jehovah, neaunag kuttinnꝏ̄waonk.
119.108 Kꝏ̄wequetumoush tapeneash nanouwe nummagꝏ̄ongash wutch nuttꝏ̄nut, woi Jehovah, kah kuhkꝏ̄tomah kꝏ̄sittumꝏ̄waongash.
119.109 Nukketeahogkou nagwutteapu ut nunnutcheganit: onch matta nꝏ̄wannanumoh kuttinnaumatuonk.
119.110 Matchetowog nupponamunkquog appehhanoh, qut matta nuppanneoh wutch kukkuhkꝏ̄tamwehteaonganit.
119.111 Nunneemunnum kꝏ̄wauwaongash onatuh nutahtꝏ̄onganit micheme: newutche nih nꝏ̄weekontamwahukqunash ut nuttahut.
119.112 Nutahchuwunnum nuttah ussen kukkuhkꝏ̄waongash nagwutteaeu naut wohkukquoshik.
119.113 Nussekeneam tahnꝏ̄che unnantamowongash, qut kuttinnaumatuonk nꝏ̄womantam.
119.114 Ken nutassampamukquodtꝏ̄m, kah nutogqunneg; nutannowontam kuttinnowaonk.
119.115 Amaeihtaek kenaau matcheseogish: newutche neen nunnanaweehteoh wuttinnꝏ̄waongash num-Manittꝏ̄m.
119.116 Unnemenuhkinneh neaunag kuttinnꝏ̄waonk, onk woh nuppomantam: kah ahque akodchitti wutch nuttannoosuonk.
119.117 Pabahtinéh onk woh nꝏ̄wadchanit: onk nagwutteaeu nꝏ̄tꝏ̄anatam kukkuhkꝏ̄waongash.
119.118 Kutahtashkuhkauomp nag wame panneaoncheg wutch kukkuhkꝏ̄aonganit: newutche wutasꝏ̄kekodteamꝏ̄wonkanꝏ̄ pannꝏ̄wayeuonk.
119.119 Kutamaun wame matchetowog apitcheg ohkeit onatuh nishkeneunkquok: newaje womontam kꝏ̄wauwáongash.
119.120 Nꝏ̄weyaus nunnukshau wutche kukqushinꝏ̄wonk: kah nꝏ̄wabissuwontam kꝏ̄sittamꝏ̄wongash.
119.121 Nummahche ussem ꝏ̄sittumꝏ̄wonk kah sampweusseuonk: ahque poneh nummatchenehitteanat.
119.122 Pabachteau kittinneum wutch wanegik: ahque pittuanumꝏ̄og matchenehettich.
119.123 Nuskesukquash sauunumꝏ̄mꝏ̄ wutche kꝏ̄wadchanꝏ̄waonk: kah wutche kussampweusseongane kuttinnꝏ̄waonk.
119.124 Enneh kittinneum neaunag kummonaneteaonk kah kuhkꝏ̄tomah kukkuhkꝏ̄waongash.
119.125 Nen kittinneum, aninnumah wawohtamowonk: onk woh nꝏ̄wahteoh kꝏ̄wauwaongash.
119.126 Uttꝏ̄cheyeuꝏ̄ woh neadt anakausean woi Jehovah: newutche tahnꝏ̄cheteaog kittinnaumatuonk.
119.127 Newajeh ánue womantam kuttinnꝏ̄waonganash onk ne gold, nux, anue onk ne wunnegik gold.
119.128 Newajeh nꝏ̄tꝏ̄wontam wame kuttiñꝏ̄waongash papaume wame teanteaquashinash sampwayeúut: kah nussekeneam nishnoh pannowáe may.
119.129 Kꝏ̄wauwaongash monchanatamoyeuꝏ̄ash: newajeh nukketeahogkou nanawehteunk nashog.
119.130 Petutteau nꝏ̄ug kuttinnꝏ̄waongash wohsumꝏ̄mꝏ̄ash: aninnumauau wahtamꝏ̄wonk asꝏ̄tuoh.
119.131 Nꝏ̄wohshinnumup nuttꝏ̄n kah nummehmehshanómup: newutche mꝏ̄cheke nutahchewontamup kuttinnꝏ̄waongash.
119.132 Monneah, kah monanumeh: neáhennehheadt yeug womontogig kꝏ̄wesuonk.
119.133 OOnahtaash nutóntanehtuongash kuttinnꝏ̄waonganit: kah ahqueh matcheseonk nanawunitch.
119.134 Pohquawhunch wutch ꝏ̄woskhuaonganit wosketomp, nemehkuh pish nanawehtaun kukkuhkꝏ̄tomuhteaongash.
119.135 Kuskesuk wohsumwahtoush ut kittinneumut: kah kuhkꝏ̄tumah kukkuhkꝏ̄waongash.
119.136 Sepúpog wuttitchuwan nukesukqut: newutche nag matta nanawehheauóoh kittinnaumatuonk.
119.137 Kussampweussem, woi Jehovah, kah sampwiyeuash kꝏ̄sittumꝏ̄ongash.
119.138 Kꝏ̄wauwaongash nish kussinneápash sampwáyeuash: kah ahche pabuhtanumukquodtash.
119.139 Nus[-]zealum nummóhtupanukqun: newutche nummatwomog wananatamwog kuttinnꝏ̄waongash.
119.140 Kuttinnꝏ̄wáonk mꝏ̄cheke pohki: newajeh kittinneum womóntog.
119.141 Nen nuppeissis, kah nutjishanumit: onch matta nꝏ̄wananittammꝏ̄ kukkuhkꝏ̄tomúhteaongash.
119.142 Kussampweusseonk micheme sampweusseonganúꝏ̄: kah kittinnaumatuonk wunnamu[h]kuteyeúꝏ̄.
119.143 Wuttammepunáonk kah wohwohkukquiánumꝏ̄onk nukkógkaanunuk: ônch kuttinnꝏ̄waongash nuttapeneaumunash.
119.144 Kꝏ̄wauwaongane nussampweusseonk michemohteau, aninnumah wahwahtamóonk onk woh nuppomantam.
119.145 Nummau nashpe mamusse nuttah: nꝏ̄tah woi Jehovah, nanawéhteuh kukkuhkꝏ̄waongash.
119.146 Kummaúunnitteanup, wadchaneh, onk woh nunnanauwéhteuh kꝏ̄wauwaongash.
119.147 Asquam mohtompannꝏ̄g nummaup: nutannꝏ̄wontam kuttinnꝏ̄waonk.
119.148 Negonne nuskesukquash woshweemꝏ̄ onk neg askuhwh[ó]sitcheg: onk woh nunnatwontam kuttinnꝏ̄waonk.
119.149 Nꝏ̄tash nꝏ̄wadtauatongqussuonk neaunag kukkitteamonteanitteáe womoausúonk, woi Jehovah, quhquahkqhe neaunag kꝏ̄sittumꝏ̄wonk.
119.150 Nag asuhkogig woskehuwaonk nuppasꝏ̄sukkongquog: nò[ú]ssukomwog kittinnaumatuonk.
119.151 Kuppaswop woi Jehovah: kah wame kuttinnꝏ̄waongash wunnamuhkuteyeuꝏ̄ash.
119.152 Papaume kꝏ̄wauwaongash, nôadt nꝏ̄wahteaueap, kummenuhkehteanapash micheme.
119.153 Natwontash nutonkapunáonk, kah pohquahwusseh: newutche matta nꝏ̄wananumeh kenaumatuonk.
119.154 Kenꝏ̄tamwansheh, kah pohquahwusseh: quahquahqhe neaunag kuttinnꝏ̄waonk.
119.155 Wadchanittúonk wunnôussukongqun matchetou: newutche nag matta natinnehamꝏ̄og kukkuhkꝏ̄waongash.
119.156 Mogkiyeuash kukkitteamonteanitteáe monanitteaongash woi Jehovah: quahquahqhe neaunag kꝏ̄sittumꝏ̄ongash.
119.157 Mꝏ̄naog woskhukqueóneg, kah nummatwomog: qut matta nuppanneoh wutch kꝏ̄wauwaonganit.
119.158 Nunnauomp matchetowog, kah neuanatamup: newutche matta nânaaihteauóog kuttinnꝏ̄wáonk.
119.159 Natwontash uttoh nuttinne womontamun kukkuhkꝏ̄tomúhteaongash: quahuahqhe woi Jehovah, neaunag kukkitteamonteanutteáe womoausuonk.
119.160 Kuttinnꝏ̄waonk wunnamuhkuteyeúꝏ̄ wutche weske kutchissik: kah nish noh pasuk kussampwe wussittumꝏ̄ongash michemohtaash.
119.161 Santimꝏ̄og tahnꝏ̄che nꝏ̄woskehukquog: qut nuttah quttianatam kuttinnꝏ̄wáonk.
119.162 Nꝏ̄weekontam wutche kuttinnꝏ̄waonk: neane howan maskog mishe woskehteauongash.
119.163 Nussekeneam kah nutjishontam pannꝏ̄wayeuonk; qut nꝏ̄womantam kittinnaumatuonk.
119.164 Nesausuk tahshit nompe pasukkesukqut kuttabuttantamoush: newutche kussampwe wussittumꝏ̄ongash.
119.165 Mishu wunnohteáog neg womantogig kittinnaumatuonk: kah matta pish teaug wuttamhukkꝏ̄og.
119.166 Jehovah nuttannoontamup kꝏ̄wadchanuwáonk: kah nummahche ussenash kuttinnꝏ̄waongash.
119.167 Nukketeahogkou nanawehteaóup kꝏ̄wauwaongash: kah nash nummꝏ̄cheke womontamunash.
119.168 Nanawehteauop kukkuhkꝏ̄tomuhteaongash, kah kꝏ̄wauwaongash: newutche wame kummayash anaquabeh ohtaash.
119.169 Nummauonk pasꝏ̄tshaumꝏ̄utch anaquabean, woi Jehovah: áninnumah wahwahtamóonk néaunag kuttinnꝏ̄waonk.
119.170 Nꝏ̄weequetumꝏ̄onk peyaumꝏ̄utch anaquabean: pohquahwusseh neaúnag kuttinnꝏ̄wáonk.
119.171 Nussissittꝏ̄nash yeumꝏ̄ash tabuttantamꝏ̄onk: mahche kuhkꝏ̄tomauean kukkuhkꝏ̄waongash.
119.172 Neenan pish yeumꝏ̄ kuttinnꝏ̄waonk: newutche wame kittinnꝏ̄waongash sampwiyeuash.
119.173 Kenutcheg aninnumaiitch: newutche nuppepenam kukkuhkꝏ̄tomuhteaongash.
119.174 Nummꝏ̄cheke kodtantam kꝏ̄wadchanuwaonk, woi Jehovah: kah kittinnaumatuonk nuttapeneau.
119.175 Nukketeahogkou pomantaj onk pish kꝏ̄waeenomuk: kah kꝏ̄sittumꝏ̄wongash aninnumungqutteuh.
119.176 Nꝏ̄auwóin onatuh shepsut waónit, natinneah kittinneum: newutche matta nꝏ̄wannantamꝏ̄ kuttinnꝏ̄waongash.
120.0 {Hohtoesohteae ketoohomawonk}.
120.1 WAdtaméhpunaon nummauunitteaop Jehovah, onk nꝏ̄tunkup.
120.2 Pohquohwus nukketeahogkou, woi Jehovah, wutch pannꝏ̄wae mussissetꝏ̄nut, kah wutch asꝏ̄kekodteamꝏ̄e meenannúut.
120.3 Toh pish kittinne aninnumont, asa toh pish kittinhit, woi ken pannꝏ̄wáe meenan?
120.4 Masugkenuk keénu ukkôúhquodtash, weeche kꝏ̄wáe mohkóssaash.
120.5 Missi nuttammepunáonk newutche nuttinneapeyon Meshek: onk nuttaiin Kedare weetuomehtu.
120.6 Nukketeahogkou wussépe weetómuh neh sekeneaumunutcheh wunnohteáonk
120.7 Nussim wunnohteagk: qut ketꝏ̄hkaon kodtantamwog ayeu wuttuonk.
121.0 {Hohtoesohteae ketoohomaonk}.
121.1 Nuttashinum nuskesukquash en wadchuuhkontu ne wꝏ̄mꝏ̄uk nuttannumonteáonk.
121.2 Nuttannumonteáonk ꝏ̄mꝏ̄ꝏ̄ wutch Jehovah, noh ayikup kesuk kah ohke.
121.3 Kusseet matta unnantamꝏ̄ ontattaunꝏ̄it: noh nanahukquéan matta woh kogkouequâou.
121.4 Kusseh, noh nanaúnont Israeloh, matta kogkoúequau kah matta kouewu.
121.5 Jehovah kenanaunuk: Jehovah kutonkaóhtom wutch kuttinohkôunit.
121.6 Nuppâuz matta pish kussa[u]ukissukꝏ̄h kesukodáeu, asa nanepaôhshad nukkonáeu.
121.7 Jehovah kenanauunuk wutche wame matchitit, wadchanau kukketeahogkôunuh.
121.8 Jehovah nanaaihteau kuppomusháonk, kah kuppeyaonk: yeu wutche onk yean micheme.
122.0 {Hohtoesahteae ketoohomaonk} David.
122.1 NOOweekontamup ashettit, óntuh weekit Jehovah.
122.2 Nusseetunonash pish ohtóash anóme kꝏ̄squontamut, woi Jerusalem.
122.3 Jersualem unnéhtaun onatuh otanit môsogquéhtag.
122.4 Wuttauadtuongangꝏ̄ na aumꝏ̄, wutchippannꝏ̄ongash Jehovah, ꝏ̄wauwaonganꝏ̄wóut Israel: onk woh tabuttantamwog ꝏ̄wesuonk Jehovah.
122.5 Newutche nâ ohteau wussittumꝏ̄we appuonganash, appuonganash weekit David.
122.6 Peantamwansh wunnóhteáonk Jerusalem: neg womônukqueáneg wunniyeuog.
122.7 Wunnohteáonk ohtaj kittinnómeneutonganehtu, kah wunniyeuonk kittinnomekomukqut.
122.8 Wutche neematog kah weechiyeumogig: yeuyeu nussim wunnohteáonk appehtunkqush.
122.9 Newutche week Jehovah kum-Manittꝏ̄mun, nunnatinneham kꝏ̄neetuonk.
123.0 {Hohtoesohteae ketoohomaonk}.
123.1 Kuttuspunnumoush nuskesukquash: woi ken apean kesukquehtu.
123.2 Kusseh, wuttinneumunneunk nean kenompatamꝏ̄hettit wussantimaumꝏ̄uh wunnutcheg, kah wuttinneumun mittamwussis nean kenompatog wunnutcheg wussonksquomoh: netatup nuskesukqunonnash kenompamágut Jehovah num-Manittꝏ̄mun nô pajeh monanumugqunnanonut.
123.3 Monanuminnean, woi Jehovah, monanuminnean: newutche ahche numwaméechimimun nutohquánumugkꝏ̄onganun.
123.4 Nukketeahogkôunnun ahche numwameechumeu ummamánꝏ̄wantamꝏ̄onganꝏ̄ saságeneogig: kah wutóhquánumꝏ̄onganꝏ̄ pahchuanumwutcheg.
124.0 {Hohtoesohtae ukketoohomaonk} David.
124.1 Matta Jehovah nunnꝏ̄gis wutche kuhhogkanonit, yeuyeu Israel woh nꝏ̄wau.
124.2 Matta Jehovah nunnꝏ̄gis wutche kuhhogkanonit, wosketompaog waabehtunkqueog.
124.3 Neit woh nag kummisseusquónukqunnonuppanneg, ummusquantamꝏ̄onganꝏ̄ ayeuuhkonittue nashqunag wutche kenaan.
124.4 Neit woh nippeash kenuhkekongqunnan, kussehtanup nukketeahogkôunnuñonoh nukkuhkau[ó]p.
124.5 Neit pittuanumwe nuppeash nukkuhkauop nukketeahogkounoh.
124.6 Wunnanumunaj Jehovah matta magꝏ̄unat kuhhogkanonuh meetsuonganꝏ̄ ut weepittuwout.
124.7 Nukketeahogkounnun pohquohham onatuh psukses wutch ukquomphonganit noh adchont: ohpe pokshau, onk nuppohquohhamumun.
124.8 Kutanninumonteaonganun ohteau ꝏ̄wesuonganit Jehovah, noh ayigkup kesuk kah ohke.
125.0 {Hohtoesohteae ketoohomaonk}.
125.1 Neg Pabahtanumoncheg Jehovah[,] ogqunneunkqussuog wadchuut Sion, ne matta woh ontuhtano, micheme ohteau.
125.2 Onatuh wadchuash nish quanupohtagish Jerusalem, neane Jehovah quinnuppekauont ummissinninneumoh: yeu wutche, onk yean micheme.
125.3 Newutche uppogkomunkanꝏ̄ matcheetowog matta pish sepohtano wutohtꝏ̄onganꝏ̄wout sampwesecheg: ishkont sampweseaenuog summagunnumwog wunnutcheganꝏ̄woash en matcheseonganit.
125.4 Wunne énne woi Jehovah, neg waneetukeg: kah nag sampwesitcheg ut wuttahhꝏ̄wout.
125.5 Qut neg áoncheg ꝏ̄wôóngke mayꝏ̄wout Jehovah pish nah ꝏ̄weechuwunuh matcheseaenutu: qut wunnahteáonk pish ohteau Israelut.
126.0 {Hohtôesohteae ketoohomaonk}.
126.1 JEhovah, quashkunont ummissinomuh Sion; nutohgqunneunkqussimunnonup neg anukquonkeg.
126.2 Neit nuttꝏ̄nonut numwohta ahanuonk, kah neenanuunnonut ketꝏ̄homaonk: neit nag nꝏ̄waog kꝏ̄wutche penuwohteaog, Jehovah ummishanakausuwehtaoh nahog.
126.3 Jehovah kummishanakausuwehtunkqun: newaj weekontamog.
126.4 Qushkinnean wutch nummissinnaneanonut woi Jehovah onatuh kussitchuwan wutche sowunnaeu.
126.5 Neg ahketeacheg wussippegꝏ̄woash, pish kepenumwog weekontamowonk.
126.6 Nnoh sohhog kah mauug nashpeit mahshoadtik wuskannem, wunnamuhkut pish peyau weeche weekontamowonk paudtunk ꝏ̄sheavsumash.
127.0 {Hotoesohteae ketoohomaonk wutche Solomon}
127.1 IEhovah matta ayimꝏ̄g weetu, tahnꝏ̄che an[a]kausuog neg ayikeg: Jehovah mat nanawehteaꝏ̄g otan askuhwheteáenin tahnꝏ̄che askuhwhosu.
127.2 Tahnꝏ̄cheyeuꝏ̄ kutomohkenau nompoaeu, kah cheke kukkoueneau, meechinat, neuanatamꝏ̄we petukqunnunk: ne wuttinne unninnumauun neh kaenutcheh womononcheh.
127.3 Kusseh mukkiesog wutahtoonk Jehovah kah wutóontomukae meechumuonk ne wut onkquatauuonk.
127.4 Onatuh kôuhquodtash wunnutcheganit manuhkesit wosketomp, neane keneechanog woskenuean.
127.5 OOnaiyeu woskeetomp not uppetanwonit nomwapenit, matta pish akodchuog, qut pish kenꝏ̄naog mátwaoh ut squont[ā]ut.
128.0 {Hohtoesohteae ketoohomaonk}
128.1 Nish noh quoshont Jehovah ꝏ̄nanumau: noh aont ummayut.
128.2 Newutche pish kummeech kenutchegane anakausuonk: kꝏ̄wuni, kah pish kꝏ̄nenehukqun.
128.3 Kummittumwus pish ogqunneungqussu mahshemeechumik we[n]omesippog ut kishke keekit: keneechanog pish ogqunneungqussuog Olive puntukquemesit, quinnuppe ahuttashpean.
128.4 Kusseh, yeu pish unne wunnanumon noh quoshont Jehovah.
128.5 Jehovah pish kꝏ̄nanumuk wutch Sion: onk pish kenaum ꝏ̄netuonk Jerusalem n[e]sahkepomantaman.
128.6 Nux pish kenaau keneechanog onk na wunneechanꝏ̄, kah ꝏ̄nohteaonganꝏ̄ Israel
129.0 {Hohtoesohteae ketoohomaonk}.
129.1 MOOcheke nompu nummatchenehukquog wutch nꝏ̄skenuunneat, Israel woh yeuyeu nꝏ̄wau.
129.2 Mꝏ̄cheke nompu nummatchenehukquog wutch nꝏ̄skenuunneat: onch matta nussohkunkꝏ̄og.
129.3 Anaskhomwaenuog anaskhamwog ut nuppi[s]hquanit: quohquonitchagquamwog.
129.4 Jehovah sampweussu: tummetham uppemunneohtonꝏ̄óash matcheetowog.
129.5 Wame akodjhetticheh[,] kah qushkehettich, sekeneog [g] Sion.
129.6 Ogqunneungqussehettich moskehtuuk woskeche komukqut: ne ahpohtag asq waummékininnokup.
129.7 Nish nashpe tisashquaenin matta nomwohtoꝏ̄g wunnutcheg: asuh noh woshpununk sheavesash uppꝏ̄chinnauwoonnut.
129.8 Asuh matta neg noh kishke paumushacheg unnꝏ̄wauꝏ̄og, ꝏ̄naneteaonk Jehovah apehtunkꝏ̄k: kꝏ̄nanum[u]numun ut ꝏ̄wesuonganit Jehovah.
130.0 {Hohtoesohteae ketoohomank}.
130.1 Wutche mꝏ̄naiyeut kummauunnitteanup woi Jehovah.
130.2 Jehovah, nꝏ̄tash nꝏ̄wadtauatongqussuonk: kehtaúogsh ahchusittamohettich nꝏ̄wadtauatongqussue weequeumꝏ̄onk.
130.3 Tohneit Jehovah kukkinneaséan matcheseongash, woi Jehovah howa woh neepauwit?
130.4 Qut kutahquoantausúonk kutahtaum: onk woh kukqushit.
130.5 Nuppaih Jehvah nukketeahogkou pahtussu: kah ut wuttinnꝏ̄waonganit nutannoóus.
130.6 Nukketeahogkou mꝏ̄chekeu páhheau Jehovah, onk nag askuhwhósicheg nompoáeu, onk nag askuwhósitcheg nompoáeu.
130.7 Israel annoónonch Jehovah, newutche Jehovah neit ohteau monaneteaonk, kh unnohmónat ummanꝏ̄hꝏ̄waonk.
130.8 Kah noh pish Israeloh mnꝏ̄whau wutch wame ummatcheseonganꝏ̄wóut.
131.0 {Hohtoesohteae ukketoohomaonk} David.
131.1 IEhovah, matta pittuanumꝏ̄ nuttah, asa matta nuskesukquash pittuanuwómpamukquodtinnꝏ̄ash: mat nꝏ̄wéog kehteóꝏ̄ ut nuhhogkat mogagish, asa nuwôhqussumugquéanish.
131.2 Wunnamuhkut nuttinneh nuhhog, kah nummanunnh onatuh ꝏ̄chininnat mukkies wutch okasit: nukketeahogkou oatuh ꝏ̄chininneat mukkies.
131.3 Israel annoónonch Jehovah, yeu wutche, onk yean micheme.
132.0 {Hohtoesohteae ketoohomáonk}.
132.1 IEhovah mehquantash David wame wuttuhquanumꝏ̄onganit.
132.2 Chadchekemop en Jehovahut, ukquoshaumuh menuhkesu um-Manittꝏ̄moh Jakob.
132.3 Wunnamuhkut matta nupetutteoh tabernakle neekit, kah matta nusseepsinnꝏ̄ nutappinneat.
132.4 Matta nuskesukquash koiémunꝏ̄ash, naneadtaskesukquash matta supweémunꝏ̄ash.
132.5 Nô pajeh mishkomon wutayeuonk wutche Jehova, wutayeuonk wutche menuhkesu um-Manittꝏ̄moh Jakob
132.6 Kusseh, nunnꝏ̄amûnan ut Ephrata, nummiskomúnan touohkomukqu ohkeit.
132.7 Nuppetutteamun wuttabernakluehtu, nꝏ̄wowussumoun utukquensit[]tassumꝏ̄unit.
132.8 Waabish woi Jehovah, en kutanwôhsinnꝏ̄wonganit: ken kah kummenuhke arkum.
132.9 Kussephausueneumg hogquehettich nashpe wunnomausseonk kah kꝏ̄neetupanatamꝏ̄mog muskouanatamwe mishontowáhettich.
132.10 Newutche kꝏ̄tinninneum David, ahque quinuppemau wuskesuk noh saséquinadt.
132.11 Jehováh adt wunnamuhkuteyeuuk chadchekeimop Davidoh, matta ukqushkinuumꝏ̄h: ummeechummúonk kuhhog nupponamun kutappuonganit,
132.12 Keneechánog nanauehteaúhettit nꝏ̄nꝏ̄waonk, kah nꝏ̄wauwáoash, nish woh kohkꝏ̄tomauogish nag: wunneechânꝏ̄oh pish wonk nanuk wutáppinneau kutappuonganit micheme.
132.13 Newutche hovah pepenam Sion: wutahchewontamun nohwuttin wutohkinnet.
132.14 Yeu nutanwôhsinꝏ̄onk micheme: yeu nꝏ̄tohkin, newute nukkodtantamun.
132.15 Nummꝏ̄chke wunnantamau ummeechumum: nuttápeteau ummatcheteumoh nashpe petukqunnunk.
132.16 Wussephausuéneumoh wonk nutogquannónineuh wadchânittuonk: kah ꝏ̄neetupanatamꝏ̄moh pish weekntamóe mishontꝏ̄wáoh.
132.17 Na nuttit ayeúon wutaskonoh David wussonkhékineat: nukkúhquttumaomp wequananteg wutche noh saséqunog.
132.18 Ummatwomoh pish nutogquodtumaónuh akodchuonk: qut nagum ut wuhhogkat wutchétuhquab pish wunnenégen.
133.0 {Hohtoesohteae ukketoohomaonk} David.
133.1 Kusseh, uttôh en wunnegen, kah uttôh en muskauantamenunkquodt, ꝏ̄weematittuog ꝏ̄weechaiyeútinneaout kah uppasukꝏ̄inneaóut.
133.2 Ogqunneungquot weetepumme ohtag muhpuhkukqut, ne anitchuagkup weeshetꝏ̄unit, Aaron ꝏ̄wishttꝏ̄unit, ne nanꝏ̄sitchuagkupuhquáe wutogkꝏ̄unit.
133.3 Onatuh tꝏ̄p ut Hermon, nꝏ̄kit wutch wadchuash Sion: newutche naut Jehovah unnꝏ̄wau wunnánetinneach, pomantamóonk micheme.
134.0 {Hohtoesohteae ketoohomaonk}.
134.1 Kusseh, wunnaumꝏ̄k Jehovah, wame kenaau wuttinnumoh Jehovah, nukkonaeu nepaéógish weeki Jehovah.
134.2 Spunnumꝏ̄k kenutcheganꝏ̄ash ut wunneetpanatamꝏ̄onganit, kah wunnanumꝏ̄k Jehovah.
134.3 Noh Jehovah kesteunk kesuk kah ohke, wunnanumukqush wutche Sion.
135.1 Waeenomok Jehovah, waeenodtomꝏ̄k ꝏ̄wesuonk Jehovah, waeenomonk, woi kenaau wuttinneumoh Jehovah.
135.2 Kenaau neepaué[a]gish weekit Jehovah, wutchippanutunkanit weekit kum-Manittꝏ̄mun.
135.3 Waeenomok Jehovah, newutche Jehovah wunneetou: waeenodtamꝏ̄k tabuttantamꝏ̄ongash ut ꝏ̄wesuonganit, newutche tapeneunkquot.
135.4 Newutche Jehovah uppepénau Jakoboh en wuhhogkat, kah Israeloh wutche nehenwonche ꝏ̄nenompakꝏ̄unoh.
135.5 Newutche nꝏ̄wàhteauun Jehovah noh missugken, kah kum-Manittꝏ̄mun wame aneuhkauau manittꝏ̄h.
135.6 Tôh án wunnántog Jehovah ne wutussen, ut kesukqut kah ut ohkit: kehtahhannehtu kah wame mamꝏ̄noagish.
135.7 Oúwan waapunumwahtau wutch papogkodche ohkeit, ayim kutshaúmunnuꝏ̄ut wutch sókanonut: pásꝏ̄au mehshetahshinneoh wutch nô adt ummꝏ̄chekodchanont.
135.8 Noh tôgkomup mohtomméginitcheh ut Egypt, wosketompoh kah puppinashimwoh.
135.9 Anꝏ̄nau kuhkinneasuongash, kah monchanatamꝏ̄wongash ut nôeu ken woi Egypt, ut Pharaohut, kah wame wuttinninnúmut.
135.10 Noh tôgkodtogkup môgagish wutohtimóneash, kah paguanau matikkénutcheh ketassꝏ̄timwoh.
135.11 Sihon ketassꝏ̄t ut Amoritsut: kah Og ketassꝏ̄t ut Bashan, kah wame asꝏ̄tamꝏ̄wongash ut Canaan.
135.12 Kah magꝏ̄ nag wutohkéimꝏ̄ wutohkéinneat, ꝏ̄tohkéinnéaóut Israel ummissinninnumoh.
135.13 Kꝏ̄wesuonk woi Jehovah michemohteau, kah kummehquanumitteáonk papannuppu wame pometuonganit.
135.14 Newutche Jehovah wussumau ummissinninneumoh, kah aiuskoianatam papaume wuttinneumut.
135.15 Wuttinunneuhkontonkanꝏ̄oh penuohteá[o]g, nag silver kah gold, wutanakausuonganꝏ̄ wosketompaog wunnutcheganꝏ̄ꝏ̄ash.
135.16 Wuttꝏ̄nnúog, qut matta keketꝏ̄hkauꝏ̄og: wuskesukꝏ̄og, qut matta naumꝏ̄og.
135.17 Wahtauogꝏ̄og, qut matta nꝏ̄tamꝏ̄og: asa matta nashauóog wuttꝏ̄nꝏ̄wóut.
135.18 Nag kesheoncheg wutogqunneunkqussinneáuh, kah neyáne wame neg pabahtanumoncheg.
135.19 Wunnánumꝏ̄k Jehovah, woi week Israel, wunnanumꝏ̄k Jehovah, woi week Aaron:
135.20 Wunnanumꝏ̄k Jehovah, woi week Levi, kenaau quoshógish Jehovah wunnanumꝏ̄k Jehovah.
135.21 Wunnanumunach Jehovah wutch Sion, noh wodohkit Jerusalem: waeenomok Jehovah.
136.1 TAbuttantamꝏ̄k Jehovah, newutche noh wunneetou, newutche ummonaneteaonk michemohteau.
136.2 Tabuttantamꝏ̄k um-Manittꝏ̄mꝏ̄oh manittꝏ̄og, newutche ummonaneteáonk michemohteau.
136.3 Tabuttantamꝏ̄k wunnánaunnuaéneumoh nanaánuaénúog, newutche ummonaneteáonk michemohteau.
136.4 N noh nehtaue ásit misheu monchanatamꝏ̄wongash, newutche ummonaneteáonk michemohteau.
136.5 N$noh nashpu waantamꝏ̄onk ayim kesukquash, newutche ummonaneteáonk michemóhteau.
136.6 N$noh kodtunuk ohke wutch nippekontu, newutche ummonaneteâonk michemohteau.
136.7 N$noh ayikup môgagish wequaiyeuash, newutche úmmonaneteáonk michemohteau.
136.8 Nepâuz onk woh nanaánum kesukod, newutche ummonaneteáonk michemohteau.
136.9 Nahnepaushad kah anogqsog onk woh nanawunumog nukon: newutche ummonaneteáonk michemohteau.
136.10 Nnoh nahshóp mohtommégitteomoh Egypt, newutche ummonaneteáonk michemohteau.
136.11 Kah sohꝏ̄wunnau Israeloh nahwutch kenugku, newutche ummonaneteáonk michemohteau.
136.12 Nashpe menuhkenitchónat, kah wussumógkinnumúnnat wuhpit, newutche ummonaneteáonk michemohteau.
136.13 N$noh pohshinugkup musque kehtoh: newutche ummonaneteáonk michemohteau.
136.14 Kah Israeloh pannupwushaheau pahshaúeu: newutche ummonaneteáonk michemohteau.
136.15 Qut kepúhteau Pharaohoh kah wame wutayuweehteomoh ut musque ketahhannit, newutche ummonaneteáonk michemohteau.
136.16 Nnoh ásꝏ̄wunuhp ummissinninneumoh pannuppu touohkomukqut, newutche ummonaneteáonk michemohteau.
136.17 N$noh nóhsheop mogkeketassꝏ̄timwoh: newutche ummonaneteáonk michemohteau.
136.18 Kah nushau tahsꝏ̄timwoh wáeenómutcheh: newutche ummonaneteáonk michemohteau.
136.19 Sihon ketassꝏ̄t ut Amoritsit: newutche ummonaneteaonk michemohteau.
136.20 Kah Og ketassꝏ̄t ut Bashan: newutche ummonaneteaonk michemohteau.
136.21 Káh wuttinnumaoh wutohkemꝏ̄ wutche wutáhtuonk, newutche ummonanéteaonk michemohteau.
136.22 Wutahtuonganꝏ̄ Israel wuttinneumoh: newutche ummonaneteaonk michemohteau.
136.23 N$noh kumméquanumukqunnonup tohukquonkqusseog, newutche ummonáneteaonk michemohteau.
136.24 Kah kup[p]ogquohwhunukqunnonup wutch kummatwomunnonut: newutche ummonaneteaonk michemohteau.
136.25 N$noh assamau wame weyausoh: newutche ummonaneteaonk michemohteau.
136.26 Woi tabuttantamꝏ̄k Jehovah kesukqut apit, newutche ummonaneteaonk michemohteau.
137.1 KIske sepuwehtu ut Bábilon, na nutapinnean, nux nummaumun, mehquontamog Sion.
137.2 Nutakꝏ̄chittomun nut-harpsumunnonash anumussukuppehtu, ut noeu.
137.3 Newutche nag monchanukqueagig en nummissinnanéanonut, na natꝏ̄tomungquñonog ketꝏ̄homaonk, kah nag paguánukqueágig nꝏ̄wáóg, unnꝏ̄hhomaiinnean pasuk Sione unnꝏ̄homaonk.
137.4 Toh woh kittinne ketꝏ̄hhomauonan Jehovah ukketꝏ̄homꝏ̄onk ut penuwohkomuk.
137.5 Wananumunan, woi Jerusalem, nummunadcheu wannehhikqutch nuhtompuhpequaonk.
137.6 Matta waanumunnꝏ̄on, neenan pissogqshonsh woskeche nuttꝏ̄nit: mátta anuwontammꝏ̄on Jerusalem negonohtag nꝏ̄weekontamoonk.
137.7 Mehquanum, woi Jehovah wunneechanoh Edom, ut ukkesukkodtumit Jerusalem, anꝏ̄wahettit nꝏ̄kinnumꝏ̄k nꝏ̄kinnumꝏ̄k anohteashik.
137.8 Woi ken wuttaunoh Babilon mos kenushit: wunnaiyeu moh onkquatunkquean, ne anheog.
137.9 Wunnaiyeu nnoh tohqunont kuppissesumoh, kah anóhkonont qussukquánit.
138.0 {Ukketoohomaonk} David.
138.1 KOOwaweenomsh nashpe wame nuttahut: anaquabhettit Manittóog kuttinnꝏ̄namoushk ꝏ̄waweenomitteaonk.
138.2 Kꝏ̄wawu[s]sumsh unogqueu kꝏ̄neetupanatamwe Templeut, kah nuttabuttantam kꝏ̄wesuonk, newutche kꝏ̄womoausue womoausuonk, kah kꝏ̄nomwaonk: newutche kummishteop kuttinnꝏ̄waonk anue onk wame kꝏ̄wesuonk.
138.3 Ne kesukok mauon, kenampꝏ̄hamaiip; kummenuhkehip nashpe menuhkesuonk ut nukketeahogkounit.
138.4 Wame ketassꝏ̄tamog yeu muttaohkit pish kꝏ̄woweenomukquog, woi Jehovah, nag nꝏ̄tamwehettit kuttinnꝏ̄waongash wutch kuttꝏ̄nut.
138.5 Nux, pish ketꝏ̄homauog, ut ummayut Jehovah: newutche wusso[X]sumowonk Jehovah.
138.6 Tuhkonogque Jehovah ukqununkquapin onch monneauoh hohpautchekuoh: qut pitchuanumwehettit, nóutit wuttin waheuh.
138.7 Tuhkonogque nuppompamushon nashauwe wuttamepunonat, ken woh kukquaquakqheh, ken woh kussumogkunum kenutcheg ayeuuhkone ummusquantamꝏ̄onganꝏ̄wout nummatwomog: kah kuttinnohkou pish nꝏ̄wádchanuk.
138.8 Jehovah pannúppu kesteau ne wadtamaik nuhhogkat: kummonaneteaonk, woi Jehovah michemohteau: áhque ohquontash wutanakausuonk nehenwonche kenutchegash.
139.0 {Nohtompuhpequodt ukketoohomaonk} David.
139.1 WOi Jehovah, kenátinneakôsip kah kꝏ̄wáheh.
139.2 Kꝏ̄wahteuh nummatappuonk, kah nutomohkeonk, kꝏ̄wahteuh nuttenantamoonk en nô adtit.
139.3 Kukquinnuppuhkom nummay, kah nussepsinnꝏ̄onk: kah kꝏ̄wahteuh wame nummayash.
139.4 Newutche matta kuttꝏ̄onk ohtáno neenanut qut kusseh, woi Jehovah, pannuppu kꝏ̄wahteauunash.
139.5 Kuppon kuhhog anaquabeh kah nuppisquanit, kah kenutcheg kupponamah.
139.6 Yeu wahteauonk wussaume monchanatamꝏ̄onganúꝏ̄ wutche neen, qunnuhquodt, matta woh nummissunnumꝏ̄un.
139.7 Toh nogqueu woh nutton wutch kenashauanittꝏ̄mut? asuh toh nogqueu woh nutussishon wutch anaquabean?
139.8 Aùon kesukqut na kuttappin, ayimon nutappin ut chepiohkomukqut, kusseh, na kutappin.
139.9 Neemunog umméqunoh nompoáeu, kah appeon aongkouwe ketahhannit,
139.10 Na kenutcheg nuttinsagkompagunukqun kah kuttinnohkou pish nukkogkôunuk.
139.11 Nꝏ̄waon, wunnamuhkut pohkenái pish nunnohkukkonk: nukon pish wequái quinuppe neen.
139.12 Nux, pohkéni matta kutassómpattammꝏ̄un qut nukon wohsumꝏ̄mꝏ̄ onatuh kesukok: pohkenái kah wequái naneeswe netatupeaúnak wutche ken.
139.13 Newutche kuppetukauomp nuttꝏ̄unnussog: kupputtogkꝏ̄hip ut nôkas wutoontomukqut.
139.14 Kꝏ̄waweenomsh newutche wabesúe kah monchanatamwe nukkezhitteup: kutanakausuongash monchanatamweyeuꝏ̄ash, onk yeu nukketeahogkou menuhke wahteoun.
139.15 Nuhhog matta mô puttogwhosu wutche ken, keme kezhimuk: kah wanehimuk ut agwe ohket.
139.16 Kuskesukquash naumwog nuhhog asquam pa[n]nuppe nꝏ̄nekezhett[e]aunk, kah kup[-]bꝏ̄kumut wame nuppompuhcháiyeumash tanussukkuhwhôsu, nish nano kake[na]áihteomukish mata pasuk ohtanꝏ̄g.
139.17 Uttôh mishôadtu kittenántamꝏ̄ongash en nuhhogkat, woi num-Manittꝏ̄m? toh ain muttâânit?
139.18 Nag ogkémog, nano monatash onk ne nágunt: tꝏ̄kshon ash kꝏ̄weétomsh.
139.19 Wunnamuhkut pish kuppaguan matcheetowog, woi num-Manittꝏ̄m, newutche amaéhtaegk kenaau nushshehteaenúog.
139.20 Newutche kummatchenukquog ayeuuhkône ken kah kummatwomog tahnꝏ̄che kenꝏ̄tamwog.
139.21 Sunnummatta nutjishanumꝏ̄og, woi Jehovah, jishanumugquéaneg? kah sunnummatta neuánumꝏ̄og yeug ayeuuhkonittue waábetunkquêaneg?
139.22 Nussekeneauóog nag nashpe pannuppe sekeneaittúonk: nag nutogquonumóog nummatwomut.
139.23 Natinnekôseh, woi num-Manittꝏ̄m, kah wahteaush nuttah: qutchéheh, kah wahteaush nuttenanatamꝏ̄ongash.
139.24 Kah naish uttiyeu matchemay ut nuhhogkat, kah sagkompaguneh en mayut máchemohtag.
140.0 {Nohtompuhpequodt, Ukketoohomaonk} David.
140.1 Pohquahwusseh, woi Jehovah, wutch matcheseanúut: wadchaneh wutch musquantamwe wosketompaut.
140.2 Neg mohmissóntogig woskehuwaonk wuttahhꝏ̄wóut: nagwutteáeu momoéog wutch ayeuwuttúonk.
140.3 Ayimwog weenannuꝏ̄ash kéniyeuash onatuh askꝏ̄kut: úhquoshket sesequáog agwu wussissetꝏ̄nꝏ̄wóut. Selah.
140.4 Wadchaneh, woi Jehovah, wutch wunnutcheganit matcheetou, nanaáihheh wutch musquantamwe woskeetompaut neg ahchewontogig kepuhkon nutauonganash.
140.5 Pitchuanumwog adtahsháog wutappehhannꝏ̄oh wutche neen, kah pémeneohtanémesash: sepagenáog wutashabpꝏ̄uh kishke m[a]yut; nupponamunkquog appehanah. Selah.
140.6 Nuttin Jehovah, ken num-Manittꝏ̄m, nꝏ̄tash nꝏ̄wadtauatonkqussue weequetumꝏ̄onk woi Jehovah.
140.7 Woi Jehovah Manit, nꝏ̄wadchanitteae menuhkesuonk: kupputtagguhhamup nuppuhkuk ne kesukok ayeuwuttimuk.
140.8 Ahque wéhtꝏ̄wom, woi Jehovah, matchetowog ne kodtantamóhettit: ahque kutchittánumau ummatcheetupanatamwe ompuwissuonk, ishkont mishehheáog wuhhogkaoh. Selah.
140.9 Yeug weenuhkoiitcheg, ꝏ̄woskehuwaonk ut wussissetꝏ̄nit nuhkeemꝏ̄utch ut nehenwonche uppuhkukkꝏ̄wóont.
140.10 Nashqunáe mokossaash nuhkuhkongkꝏ̄hettich, nohkónach nꝏ̄taut, en mꝏ̄nâeu passahthonganit, onk woh mo waápéog wonk.
140.11 Ahque menehkhénach mamatchenꝏ̄waenin ut ohkeit: woskehuwáonk pish ayeuau woskehuaenuh ukképôhkônat.
140.12 Nꝏ̄wahteóh Jehovah kenꝏ̄tamwonshheuh kuttummungeh wuttammepunnaeninneuh: kah wussampweteaumꝏ̄onk matchekuoh.
140.13 Wunnamuhkut sampweusseaenin pish tabuttantam kꝏ̄wesuonk: sampwesit pish ayeu anaquabean.
141.0 {Ukketooh[o]maonk} David.
141.1 JEhovah, kummauunnitteaush, kenuppe peyaauseh, kukkeitash nꝏ̄wadtauatongqussuonk mauunnitteáuunán.
141.2 Nuppeaantamꝏ̄onk sampwespeemꝏ̄utch ut anaquabean, onátuh incenseut kah nuttishpunnumunnat nunnutcheganash onatuh wunnonkwaeu sephausuonk.
141.3 Ponsh askuhwhosuonk, woi Jehovah anaquohtag nuttꝏ̄n: nanaaihtaash squontame nussissetꝏ̄nâsh.
141.4 Ahque nuttah kepech teague matcheseonganit, ussenat matcheseonganash weeche matcheseaenuog: kah ahque meechitti ꝏ̄weekitteamowonganꝏ̄.
141.5 Wuñomwausseaenuog togkomukquttei, ne womoausuonk: káh auskomitch, ne pish wunnegen pummee ne matta pish sꝏ̄quttahhamꝏ̄munꝏ̄ nuppuhkuk: newutché onch nuppeantamwansheoog onkapunahettit.
141.6 OOsittumwaenumꝏ̄uh kepuhteámuk ut qussukquanehtu, pish nꝏ̄tamwog nuttinnꝏ̄waongash, newutche weekonash.
141.7 Nuskonnonash nanwongquaash ut woskeche weenohkeet onatuh howan tâmettáhhog, kah nenekittâhhog mahtugquash ut woskeche ohkeit.
141.8 Qut nuskesukquash nogque en kuhhogkaou, woi Jehovah Manit: kuppâbuhtanumunnꝏ̄wonk kut[a]htaun: ahque nukkoz nukketeahogkou nussiyeuinneat.
141.9 Wadchaneh wutch appéhanit na ponamaihétticheh, kah wutch wutappehhanꝏ̄wóont neg anakausitcheg matcheseonk.
141.10 Matcheetowog penushahettich en nehenwonche wutappehanꝏ̄wóut: ash pame pishettit pohquohhamitti.
142.0 {Um-Maschil} David: {Peantamowonk apit puppuhkotteaouut.}
142.1 Nummauunnitteau Jehovah nashpe nꝏ̄wadtauatonkqussúonk: nashpe nꝏ̄wadtauatonkqussuonk nutayimup nꝏ̄weequetumꝏ̄onk en Jehovahut.
142.2 Nussokanum nummauunnitteáonk ut anaquabit: nunnahtin nꝏ̄tamehpunnaonk ut anaquabit.
142.3 Nunnashauonk quodtaogkomésit ut nuhhogkat, neit kꝏ̄wahteoh nummay: mayik ne âôump, kemu nupponamunkquog appehanah.
142.4 Nuttinnuhquaip nuttinohkôunit kah nuppabahsamputtamunah, qut mâtta howan nꝏ̄wahukꝏ̄, spuhhꝏ̄waonk nunnukkonnukqun: wanne howan tohhentupanumoou nukketeahogkounoh.
142.5 Kummauunnitteanup woi Jehovah, nussip, ken nuttusphouwaonk, nutahtoonk ut ohkit pomantogig.
142.6 Kukkeihtash nummauonk, newutche nuttiuhquonkqhit: pohquawusseh wutch nꝏ̄woskhuwaeneumut, newutche nag nutanuwunuhkesumukquog.
142.7 Sohhꝏ̄wush nukketeahogkou wutch kuppishagkinittuonganit onk woh nꝏ̄woweenodtum kꝏ̄wesuónk: sampweusseaenuog pish quinnupuhkongquog: newutche pish kumummisku wunneneheh.
143.0 {Ukketoohomaonk} David.
143.1 NOOtash nuppeantamowonk woi Jehovah kuhkeitash nꝏ̄weehquetumꝏ̄wonganash: ut kussampwanumukqussinneat nampꝏ̄hamah, kah ut kꝏ̄nomwausseaonganit.
143.2 Kah ahque pasou ꝏ̄sittumꝏ̄onganit kittinneum: newutche anaquabean matta pish howan wósketomp noh pomantog sompweogquanumau.
143.3 Newutche matwau woskeheau nukkéteahogkounoh, unnehtham nuppomantamoonk ohkekontu: nꝏ̄tohkehhik pohkenahtu onatuh yeug sepe nuppukeg.
143.4 Newajeh nunnashauonk wuttaoukomesit ut nuhhogkat: nuttáh nuttinnomiyeumut nonsiyeumꝏ̄.
143.5 Nummehquontam nꝏ̄adt kesukkodtash, nunnatwontam wame kutanákausuongash, nummissantam kenutchegane anakausuongásh
143.6 Kussumogkunumoush nunnutcheganash: nukketeahogkou wutche ken, onatuh kunkohteatae ohke. Selah.
143.7 Nꝏ̄tah teanuk woi Jehovah, nunnashauonk sa[u]wunnum: ahque ahtohtah kuskesuk ishkont nutógqunneunkqus nag aoncheg possahtheganit.
143.8 Nꝏ̄tamwaheh womoausue kꝏ̄womoausuonk nompoaeu, newutche kuppabahtanumoush wahteauwaheh may toh wóh ayôi, newutche kutahshinnumaush nukketeahogkou.
143.9 Pohquawusseh woi J[é]hovah wutch nummatwomog: kuppogsinnꝏ̄wonsh noh kittin ahtahshinneat.
143.10 Kuhkꝏ̄tomah ussen kuttinanatamꝏ̄onk, newutche ken num-Manittꝏ̄m kenashauanittꝏ̄m wunnetu, sagkompaguneh en wutohtuwout sampwéusseog.
143.11 Quaquahqheh woi Jehovah, newutche kꝏ̄wesuonk: newutche kussampweusseonk sohhouwus nukketeahogkou wutch wuttammepunnonat.
143.12 Kah wutch kummonaneteaonganit tumméhtah nummatwomog, kah pagwas wame nnag onkapunnanoncheg nukketeahogkonuh: newutche nen kittinneum.
144.1 Wunanumunach Jehovah nummenuhkesuonk, noh kuhkꝏ̄tomwontog nunnutchegash ayeukonat, kah nuppahchanitcheash wutayeuuhkon[?]ôut.
144.2 Nꝏ̄neétꝏ̄onk kah nꝏ̄wonkonous, nukqunnunkqukkommuk kah nuppohquohwussuaenin, nutogqunneg, kah nnoh pàbuhtanumog: noh sohkauont nummissinninneumoh agwu neen.
144.3 Lord howan wosketomp nnoh ken waheadt? asa wunnaumonuh wosketomp onk woh kututtanantamau?
144.4 Wosketomp ogqueneunkqussu tahnꝏ̄cheye[n]ꝏ̄winneat: ukkesukodtumash ogqueneunkquodtash onkaohtaut, ne pamushaumꝏ̄uk.
144.5 Puskepukash kuskesukquash woi Jehovah, kah nꝏ̄kish: mussinush wadchuash, kah nash pish pukittauꝏ̄ash.
144.6 Sohwôhtaush ukkutshaumun kah nag séeah: pepumish kukkô[u]hquodtash kah nag pagwas.
144.7 Annꝏ̄s kenutcheg wutch waabe, sohhꝏ̄wuneh, & pohquohwusseh wutche mishe nippekontu: wutch wunnutcheganꝏ̄wout pénowe mukkiog.
144.8 N[o]h wuttꝏ̄n tahnꝏ̄che keketꝏ̄kómꝏ̄ug, kah wuttinnohkounꝏ̄wóut, pannꝏ̄wayeue wuttinnohkou.
144.9 Kuttinnꝏ̄hómoush wuske ketꝏ̄homwaonk woi Jehovah: ut psaltarehut, & puhpeg paukquompósik kuttinnꝏ̄homoush waeenodtuongash.
144.10 Noh aninnumauau ketahsꝏ̄timoh wadchanittúonk, noh pohquohwhunau Davidoh wuttinneumoh wutch woskehettue togkodteganit.
144.11 Sohwhuneh, kah pohquohwusseh wutch wunnutcheóont penowe mukkiog, noh wuttꝏ̄n tahnꝏ̄che anꝏ̄womꝏ̄uk: kah wuttinnohkonnꝏ̄woont pannꝏ̄wae wuttinohkou.
144.12 Naumonanonog woh ogqunneunkqussuog wuskontugkꝏ̄mesit sonkqhettit ut wuskenúunneat: nuttaununnonog woh ogqueneunkqussuog qussuk náshik wunneetatuppussumun onatuh wunne qussukquanekommuk.
144.13 Onk woh nutogqunakomukqunonash numwameechummuash, nishnoh teag ne woh wuttinnumun: nuttisshepsumunnouog woh ꝏ̄chekeneau muttannonganogkussuog nashomáogqunnonut.
144.14 Nutoxinumunnonog woh menuhkanakausuog, mattá woh howan uppetuhkontamꝏ̄un, asa mat sohhammꝏ̄: matta woh mauaonganinno nunnaushomaogqunnonut.
144.15 Wunnaiyeuog missinninnuog neg ne adtuhkég: wunnaiyeuog missinninnuog noh wamanittꝏ̄mut Jehovah.
145.0 {Waeenomuae ukketooohomaonk} David.
145.1 Kummishesh num-Manittꝏ̄m, woi ketassꝏ̄t: kah nꝏ̄nantam kꝏ̄wesuonk micheme kah micheme.
145.2 Asekesukokish kꝏ̄nánumoush: kah nꝏ̄wóweenodtum kꝏ̄wesuonk, micheme kah micheme.
145.3 Jehovah missugken, kah noh woh mahshe waeenomit: kah ummissugkenꝏ̄wonk, mat woh howan uppogkodadttinnekóntamꝏ̄un.
145.4 Pasuk pometuonk pish waeenodtum kutanakausuongash onk yean onkatoganit; kah pish wahteauwahuwau kummishanakausuongash.
145.5 Nꝏ̄wéogquttum wussohsumówe quttiánumáonk kummissugkenuonk, kah kummonchanatamwanakausuongash.
145.6 Kah pish keketꝏ̄hkontamwog ummenuhkesuonk kutunkquanuhkausuongash: kah pish nꝏ̄wahteauwahuwam kummissugkenuwonk.
145.7 Nag pish mꝏ̄cheke weogquttimwog mehquoantamꝏ̄onk kummishe wunneetowonk, & pish ketꝏ̄homaog kꝏ̄nomwausséonk
145.8 Jehovah monaneteau, kah numwohteau ukkitteamonteaneteaonk, cheke musquantam, kah mishe ummonaneteaonk.
145.9 Jehovah ꝏ̄neneheuh wame; kah ukkitteamonteanitteáe monaneteaongash nuhkuhkomwog wame wutanakausuongash.
145.10 Wame kutanakausuonganash pish kꝏ̄woweenomuk, woi Jehovah: kah kꝏ̄neetupanatamꝏ̄mog pish kꝏ̄nanumukquog.
145.11 Nag pish weogquttumwog sohsumóe kukkeassꝏ̄timóonk kah pish keketꝏ̄hkaog kummenuhkesuonk.
145.12 Onk woh wahteauwáheaog wosketompaog wunnaumonaoh, ummishanakausuongash, kah wussohsumóe missugkenue ukkehtassꝏ̄tamꝏ̄onk.
145.13 Kukketassꝏ̄timóonk micheme ohtag ketassꝏ̄timóonk: kah kenánaánumôonk pannuppe wame pometuonganash.
145.14 Jehovah pabahtinau wame panushonutcheh: kah tahshinau wame yeuh naausukompaunutcheh.
145.15 Wuskesukquash wame kukkenompomukqunash, kah nag kutassamoog nish noh uttꝏ̄che.
145.16 Kꝏ̄woshinum kenutcheg, & kuttapehteóh ukkodtantamꝏ̄onk nishnoh pamóntog.
145.17 Jehovah sampweussu ut wame ummayut, kah wunneetupanatam wame wutanakausuonganit.
145.18 Jehovah uppasꝏ̄sukauoh wame neh weehquttumungqutcheh: wame weequttumungqutcheh wunnamuhkut.
145.19 Noh tapeteaoh ukkodtantamoonk neh quashikqutcheh: kah wonk wunnꝏ̄tamauoh ummauonganꝏ̄, kah pish ꝏ̄wadchanuh.
145.20 Jehovah ꝏ̄wadchanuh wame neh womonukqutcheh: qut wame matchetowoh uppaguanuh.
145.21 Nuttꝏ̄n pish yeumꝏ̄ waeenomaonk Jehovah: kah wame weyaus wunnanatamohettich wunneetupanatamwe ꝏ̄wesuonk micheme kah micheme.
146.1 Waeenomok Jehovah waeenom Jehovah, woi nukketeahogkou.
146.2 As pamontam nꝏ̄woweenom Jehovah: nukketꝏ̄homau Num-Manittꝏ̄m tabuttantamꝏ̄wongash, as yeu apeh.
146.3 Ahque pabahtanumꝏ̄k santimoog, wunnaumonuh wosketomp, noh matta aninnohsuonk ohtoog.
146.4 Wunnashauonk amaemouk, quinnuppu en nuppuppissiyeumut: ne kesukok wuttenantamꝏ̄ongash monteagwuninnoash.
146.5 Wunnaiyeu n noh wodtanninnohsumit um-Manittꝏ̄moh Jakob, noh annoonont Jehovah um-Manittꝏ̄moh.
146.6 Noh aigkup kesuk kah ohke, kehtoh kah wame neg noh apitcheg: noh wadchanuk wunnomwayeuonk micheme.
146.7 Noh asit ꝏ̄sittumꝏ̄onk wutussehtaon waskhitcheh noh assamont kodtupwunutcheh: Jehovah ompinneau kobshagkinutcheh.
146.8 Jehovah wôhshinum wuskesukquash pogkenumunutche: Jehovah tohshinau neh nâuhsukompaunutcheh: Jehovah womonuh samweusseaenuh.
146.9 Jehovah wadchanau penuwohteuh: aninnumauau mat wodꝏ̄shꝏ̄nigeh, kah sekousquoh: qut ummay matcheetou ꝏ̄numuhkinumun.
146.10 Jehovah pish nanauunnuau micheme, kum-Manittꝏ̄m woi Sion ut wame pometuonganit: waeenomꝏ̄k Jehovah.
147.1 Waeenomꝏ̄k Jehovah: newutche wunnegen ketꝏ̄homauonat tabut tantamꝏ̄ongash kum-Manittꝏ̄mun: newutche weekontamweyeuꝏ̄, kah waeenomaonk tapeneunkquot.
147.2 Jehovah weekitteau Jerusalem: mukkinnau môaeu yeug sohwohteamukig wutch Israelaut.
147.3 Neetskeheau sohqutteahonutcheh: kah tohkupunau ꝏ̄woskesewonganꝏ̄ash.
147.4 Ogkemau neadtahsohettit anogqsog: nah wame ꝏ̄weseonganuhkauouh.
147.5 Missugken kum-Manittꝏ̄mun, kah mishe menuhkesu: ꝏ̄wohwohtamꝏ̄wonk matta wo[h]kukkoano.
147.6 Jehováh tahshinau manunnissuoh: unnohteau matchetuoh ohkekontu.
147.7 Ketꝏ̄homok Jehovah nashpe tabuttántamóonk: ketꝏ̄homok tabuttantamꝏ̄ongash ut harput en kum-Manittꝏ̄munnonut.
147.8 Noh pâdtahgúhhꝏ̄k kesukquash nashpe matokqs, noh quoshauwehtog sokanon wutche yeu ohke: noh ayig moskehtuash negkinut ut wadchuut.
147.9 Assamau puppinnashimwussoh, kah konkontuwémesoh mauunit.
147.10 Matta weekontamꝏ̄ ummenuhkesuonk horses: matta weekontamꝏ̄ wuhkontash wosketomp.
147.11 Jehovah weeteánumau neh quoshhukqutcheh, neh anoantamunutcheh ummonaneteáonk.
147.12 Waeenomꝏ̄k Jehovah, woi Jersualem: tabuttantamau kum-Manittꝏ̄m, woi Zion.
147.13 Newutche menehketeau neepattúhquonk kussquontamut: wunnanumau keneechanoh ut kuhhogkat.
147.14 Wunnóhteahuau ut wohkóeu: kah kenumwameechumuhkónuk nish wanegukish wheatash.
147.15 Annꝏ̄nau wuttinnꝏ̄waonguh ut ohkekontu: wuttinnꝏ̄waonk kenupshau.
147.16 Magou kꝏ̄nah onatuh wꝏ̄ll: seáhwhau tꝏ̄puoh onatuh pukquéit.
147.17 Sohwhohteau ukkuppádtinumoh onatuh kodchuhke petukqunneganit: howan woh neepauut wussónquayeumut?
147.18 Anꝏ̄nau wuttinnꝏ̄waonguh, kah nah wussâuppaswoh: mshéhtashinehteau, wonk tomógkon.
147.19 Kuhkꝏ̄tomauau Jakoboh wuttinnꝏ̄waonk, ukkuhkꝏ̄waongash, kah ꝏ̄wauwaongash Israeloh.
147.20 Matta wuttinteauun onkatuk wutohtimóin: kah ꝏ̄sittumꝏ̄wongash matta nah ꝏ̄wáhheóuh; waeeomꝏ̄k Jehovah.
148.1 WAeenomꝏ̄k Jehovah: waeenomꝏ̄k Jehovah wutch kesukqut: waeenomꝏ̄k ut quanunkquodtehtu.
148.2 Waeenomꝏ̄k kenaau wame wut-angelsumoh: waeenomꝏ̄k wame wutáyeuweéhteomoh.
148.3 Waeenomꝏ̄k kenaau nepâuz kah nepâuzshad: waenomꝏ̄k kenaau wohsumóeanogqsog
148.4 Waeenomꝏ̄k kenaau kesukquash kesuk, kah kenaau nippéog ongkouwe kesukquehtu.
148.5 Waeenodtumohettich ꝏ̄wesuonk Jehovah: newutche noh nꝏ̄wop onk nag kezheopanneg.
148.6 Onk noh menuhkeheuh nah micheme kah micheme: ayimup ukkúhkꝏ̄waonk, ne matta pish paumshaumúnꝏ̄g.
148.7 Waeenomꝏ̄k Jehovah wutche ohket, kenaau dragonsog, kah wame mꝏ̄nóagish.
148.8 Nꝏ̄tau, & musségon, kꝏ̄n, kah pukkuttaemes, mehshetahshin, usseog uttoh anꝏ̄wop.
148.9 Wadchuash kah wame wadchuemesash máhshemechume mahtugquash, kah wame chikupog.
148.10 Puppinashimwog, & wame neetassuog, neg pâpâmꝏ̄tacheg, & páhpumunont psukses
148.11 Kehtahsꝏ̄timwog ut ohkeit, kah wame missinninnuog: santimóog kah wame wussittumwaenuog ut ohkeit.
148.12 Naneeswe nunkompaog kah nunksquaog, kutchiog kah mukkiog.
148.13 Waeenodtumohettich ꝏ̄wesuonk Jehovah: newutche ne wesuonk webe muttáe wunnegen: wussohsumóonk aneukomꝏ̄ ohkeit kah kesukqut.
148.14 Noh wonk tashinau wutáskonꝏ̄oh ummissinninnuomoh, ꝏ̄waweenomuwaonganꝏ̄ wame ꝏ̄neetupanatamꝏ̄moh, wunnaumonuh Israel, missinninnúogpasꝏ̄sukauóuh: waeenomꝏ̄k Jehovah.
149.1 Waeeomꝏ̄k Jehovah: anꝏ̄homꝏ̄k Jehovah wuske anꝏ̄homáonk, kah wuttabuttantamꝏ̄onk ummukkinneonganꝏ̄ waneetupanatogig.
149.2 Israel weekontamꝏ̄wononch neh kezhikupoh: wunneechanoh Sion weekontamꝏ̄nàhettich wussantimaumꝏ̄oh.
149.3 Waeenodtúmwehettich ꝏ̄wesuonk nashpe puhpeg, anꝏ̄homauahettich tabuttantamꝏ̄ongash nashpe timbrel kah harp.
149.4 Newutche Jehovah weeteánumau ummissinninnúmoh: pish ꝏ̄néheau neh manunnissunutche nashpe wadchanittuonk.
149.5 Wunneetupanatamwog muskouanatamohettich ut sohsumoonganit: mishontꝏ̄wae ꝏ̄humahettich wutappinneáont.
149.6 Qunúhqueu tabuttantamauaongash Manit ohtaj wuttꝏ̄nꝏ̄wóut: kah togkodteg aéhtae kenag ohtaj wunnutcheganꝏ̄wout.
149.7 Ussenat wutannꝏ̄tauwaonk penuwohteuh, kah sasámakouwhittuongash ut missinninnùtu.
149.8 Tahtogkuppinnon kehtahsꝏ̄timwog mꝏ̄ôhshagquohtogquosh: kah wuttꝏ̄owosketompaog mꝏ̄ôhshagquohtogquosh.
149.9 Néhheoneau n nag neanussukwhosik wussittumóonk: yeu ukquttiantamꝏ̄onganꝏ̄ wame ꝏ̄neetupanatamꝏ̄moh: waeenomꝏ̄k Jehovah.
150.1 Waeenomꝏ̄k Jehovah, waeenomꝏ̄k Manit ut ꝏ̄neetupanatamwe weekit: waeenomꝏ̄k ut mamahchekesukqut ne ummenuhkesuonk ohtag.
150.2 Waeenomꝏ̄k wutch ummishanakausuongash: unnꝏ̄waeenomꝏ̄k neaunag ummissugkenuonk.
150.3 Waeenomꝏ̄k nashpe wadtauatonkqussue monopuhpeg; waeenomꝏ̄k nashpe psaltery kah harp.
150.4 Waeenomꝏ̄k nashpe timbrel kah puhpeg: waeenomꝏ̄k nashpe pemeneohtone pequonash kah organsash.
150.5 Waeenomꝏ̄k nashpe mishontowáe cymbalsash: waeenomꝏ̄k nashpe mishontowae cymbalsash
150.6 Nishnow oâus wuñahnahshonat waeenomonch Jehovah: waeenomꝏ̄k Jehovah.